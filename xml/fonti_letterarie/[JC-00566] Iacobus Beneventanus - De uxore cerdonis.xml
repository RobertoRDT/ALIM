<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>De uxore cerdonis</title>
				<author>Iacobus Beneventanus</author>
				<respStmt>
					<resp key="print_editor">Edizione critica a stampa a cura di</resp>
					<name>F. Bertini</name>
				</respStmt>
				<respStmt>
					<resp key="ALIM2_0">compilato da </resp>
					<name key="ALIM">ALIM</name>
				</respStmt>
				<respStmt>
					<resp key="ALIM2_1">Edizione in formato TEI XML, livello ALIM2_1, a cura di </resp>
					<name key="JC">Jan Ctibor</name>
				</respStmt>
			</titleStmt>
			<extent>
				<measure quantity="2763" unit="words">Parole: 2763</measure>
				<measure quantity="15195" unit="characters_without_spaces">Caratteri (spazi esclusi): 15195</measure>
				<measure quantity="17604" unit="characters_witht_spaces">Caratteri (spazi inclusi): 17604</measure>
			</extent>
			<publicationStmt>
				<publisher>ALIM</publisher>
				<date when="2002-09-14">14/09/2002</date>
			</publicationStmt>
			<notesStmt>
				<note>Genere: Commedia</note>
				<note>Tipo: Fonti Letterarie</note>
				<note>Note: Data di composizione dell'opera: seconda metà del XIII secolo &#13;
Parole: 2902&#13;
Caratteri: 15441&#13;
Il testo (pp. 456 ? 503) è pubblicato con traduzione a fronte (testo latino sulle pagine pari).&#13;
GM&#13;
</note>
				<note>Livello di codifica: 1</note>
			</notesStmt>
			<sourceDesc>
				<biblStruct>
					<analytic>
						<author>Iacopo da Benevento</author>
						<title>De uxore cerdonis</title>
						<editor>F. Bertini</editor>
					</analytic>
					<monogr>
						<title level="m">Commedie latine del XII e XIII secolo</title>
						<imprint>
							<publisher>Dipartimento di archeologia, filologia classica e loro tradizioni</publisher>
							<pubPlace>Genova</pubPlace>
							<date>1998</date>
							<biblScope unit="volume">6</biblScope>
							<biblScope unit="page">429-503</biblScope>
						</imprint>
					</monogr>
				</biblStruct>
			</sourceDesc>
		</fileDesc>
		<encodingDesc>
			<projectDesc>
				<p>Testo codificato nel formato TEI XML, versione P5, per essere incluso fra i testi che compongono il progetto ALIM - Archivio della Latinità Italiana del Medioevo.</p>
			</projectDesc>
			<editorialDecl>
				<ab type="boilerplate">La codifica segue le norme standard stabilite dal progetto ALIM, in dettaglio:
					<list>
						<item>Sono state eliminate le sillabazioni: la parola spezzata da un 'a capo' è stata unita alla riga 
							precedente (anche alla pagina precedente, ove necessario). Eccezione: quando una parola è sillabata alla 
							fine di una riga e nella successiva riga appare solo la seconda parte della parola sillabata (quindi il resto
							resto della riga a stampa e vuoto), la parola è stata registrata tutta nella riga in cui essa termina.
						È stato ritenuto prioritario, infatti, mantenere il numero complessivo delle righe di ogni pagina.</item>
					</list>
				</ab>
				<ab type="level">ALIM2_1</ab>
			</editorialDecl>
		</encodingDesc>
		<profileDesc>
			<langUsage>
				<language ident="lat">Latino</language>
			</langUsage>
			<textClass>
				<keywords>
					<term type="form">Versi</term>
					<term type="source">Fonti Letterarie</term>
					<term type="genre">Commedia</term>
				</keywords>
			</textClass>
			<creation>
				<date when-iso="1201/1300">XIII</date>
			</creation>
		</profileDesc>
		<revisionDesc>
			<change who="ALIM">Export nel formato TEI P5 a partire da ALIM 1 [livello ALIM2_0]</change>
			<change when="2018-06" who="JC">Aggiornamento da livello 0 a livello 1, schema TEI ALIM Lite [livello ALIM2_1]. Note: 
<list type="listaNoteJC"><item type="itemNotaJC">-ok</item></list></change>
		</revisionDesc>
	</teiHeader>

<text>
	<body>
		<pb n="vv. 1-122"/>
		<div>
			<lg>
				<l>Uxor erat quedam cerdonis pauperis olim</l>
				<l>Pulchra nimis, qua non pulchrior ulla fuit.</l>
				<l>Huius erat facies solis splendoris ad instar,</l>
				<l>Fulgebant oculi sidera clara velut.</l>
				<l n="5">Parte gene media molles ut fraga rubebant.</l>
				<l>Nigra supercilia, frons erat alta sibi.</l>
				<l>Labilis est nasus et labra rubentia, dentes,</l>
				<l>Compositi dense, sorde carent aliqua</l>
				<l>Flavescitque coma fulvo rutilantior auro,</l>
				<l n="10">Ardua sunt colla, candidiora nive</l>
				<l>Et status illius rectus gracilisque decoris</l>
				<l>Non excedebat prorsus utrumque modum.</l>
				<l>Atque manus nivee, que cetera membra venustant,</l>
				<l>Augent et formam; sermoque mitis erat.</l>
				<l n="15">Presbiter hanc cernens exarsit in eius amorem,</l>
				<l>Qui deformis erat, dives at ipse tamen.</l>
				<l>Infelix illam quotiens hic prospiciebat</l>
				<l>Elanguescebat cantus amore suo.</l>
				<l>Eius amore miser captus ceu piscis ab hamo,</l>
				<l n="20">Ales ut a visco sicque retentus erat.</l>
				<l>Intabescit amans glacies ut sole repente,</l>
				<l>Ignis ut a facie cera liquere solet.</l>
				<l>Pena manet nulla pena, puto, maior amoris:</l>
				<l>Pre cunctis penis illa nocere solet.</l>
				<l n="25">Omnis pena quidem datur intermissa ferenti,</l>
				<l>Hec intervalla non habet ulla sibi.</l>
				<l>Semper amoris obest aliis plus pena furentis;</l>
				<l>Sevior est cunctis, immoderata nimis.</l>
				<l>Ve misero iuveni qui stat subiectus amori!</l>
				<l n="30">Non amor, immo dolor est mulieris amor!</l>
				<l>Presbiter officium non exercere valebat:</l>
				<l>cura sibi nulla ni mulieris erat.</l>
				<l>Insompnes noctes omnes vesanus agebat</l>
				<l>Nec cibus aut potus proficiebat ei.</l>
				<l n="35">Tabida iam macies eius tenuaverat artus;</l>
				<l>Turpior efficitur quam solet esse miser.</l>
				<l>Tunc secum dixit: « Sum turpis et illa venusta:</l>
				<l>Spernere deformes femina pulchra solet.</l>
				<l>In me sevit amor et me ferus acriter urit;</l>
				<l n="40">Qui cor transfixit non amor, immo dolor.</l>
				<l>Quid faciam? Compellit amor me pandere vulnus,</l>
				<l>Sed pudor atque timor me recitare vetant.</l>
				<l>Quod si non pandam, minime sanabitur illud</l>
				<l>Et neglecta quidem plaga perire solet.</l>
				<l n="45">Quod non curatur mortem generat sibi vulnus:</l>
				<l>Tutius ergo loqui quam retinere puto.</l>
				<l>Est etenim melius morti succumbere tantum</l>
				<l>Quam penis mille, mille subesse malis. »</l>
				<l>Accersivit anum dictis his ergo sacerdos</l>
				<l n="50">Et detexit ei vulnera flendo sua.</l>
				<l>Omnibus expositis seriatim stultus amator</l>
				<l>Hanc rogat attente quod sibi prestet opem.</l>
				<l>Tunc respondit anus dicens cum voce trementi:</l>
				<l>« Ne plores, fili: femina plorat amans!</l>
				<l n="55">Auxilio mediante meo potieris amato;</l>
				<l>Per me, si credis, ipse beatus eris.</l>
				<l>Quamplures etenim voto per me potiuntur,</l>
				<l>Qui me nunc spernunt, quam rogitare solent.</l>
				<l>Tu quoque sic facies; cum quod cupis ipse tenebis,</l>
				<l n="60">Cura mei certe non erit ulla tibi. »</l>
				<l>Presbiter: « Absit! - ait - Sed erunt mea singula vestra,</l>
				<l>Dummodo vota mea perficiantur, anus.</l>
				<l>Fastus inest illi qui non compensat amici</l>
				<l>Officium merito nec sibi gratus erit. »</l>
				<l n="65">Hec cum dixisset, tribuit sibi dona sacerdos.</l>
				<l>Accipiens gaudens protinus ivit anus</l>
				<l>Atque domum properans intrat mulieris amate.</l>
				<l>Sic est orsa prius ingeniosa loqui:</l>
				<l>« O dilecta nimis, pulcherrima filia, salve,</l>
				<l n="70">Digna viro Paride, si foret ipse Paris.</l>
				<l>Multum miror ego, si diligis ipsa maritum:</l>
				<l>Vir tuus est turpis, tu speciosa nimis.</l>
				<l>Formosum formosa virum bene debet amare,</l>
				<l>Sed que deformem posset amare virum?</l>
				<l n="75">Dumque puella fui, formosos semper amavi,</l>
				<l>Non multum quamvis ipsa decora forem.</l>
				<l>Cum sis stella micans, potes oscula ferre marito</l>
				<l>Amplexuque suo, nocte silente, frui?</l>
				<l>Sit maledicta dies tibi qua datus affuit ipse,</l>
				<l n="80">Nec non et cuncti qui tribuere tibi! »</l>
				<l>« Non ita deformis michi vir meus ipse videtur</l>
				<l>Ut tibi » - respondens femina dixit ei -</l>
				<l>« Nam quemcumque sibi tribuit fortuna maritum</l>
				<l>Diligit atque timet femina queque bona. »</l>
				<l n="85">Tunc anus inquit ei: « Verum tu, filia, dicis;</l>
				<l>Non est deformis vir tuus ipse nimis,</l>
				<l>Sed non est pulcher, sicut tu femina pulchra:</l>
				<l>Idcirco turpis ille videtur homo.</l>
				<l>Secretum teneas quicquid tibi, filia, pandam</l>
				<l n="90">Nec fateare, precor, que retinenda vides.</l>
				<l>Pulchrior est quidam qui te male vidit amator:</l>
				<l>Pre cunctis rebus te miser ille cupit.</l>
				<l>Uritur igne tui nimium flagrantis amoris,</l>
				<l>Qui percellit eum nocte dieque simul.</l>
				<l n="95">Caumate nix veluti, sic liquitur intus et extra,</l>
				<l>Non habet is requiem te nisi quando videt.</l>
				<l>Postea, te visa, nimio languescit amore</l>
				<l>Et sic augetur pena videndo sibi.</l>
				<l>Crescit amor visu, decrescit rebus amator:</l>
				<l n="100">Cum plus crescit amor, plus minuuntur opes.</l>
				<l>Res amor adnichilat, vim perdit, membra resolvit:</l>
				<l>Deterior pena nulla videtur ea.</l>
				<l>Sepe nocet visus, qui totum corpus adornat;</l>
				<l>Multa vident homines que sibi visa nocent.</l>
				<l n="105">Si non vidisset te tristis presbiter ille,</l>
				<l>Non cruciaret eum nunc inimicus amor.</l>
				<l>Quam cito te videt, gladium sub pectore sentit,</l>
				<l>Quem removere potest, tu nisi, nullus homo.</l>
				<l>Sola potes misero languenti ferre medelam:</l>
				<l n="110">Si per te vivit, laus tibi semper erit.</l>
				<l>Filia, crede michi, peccas mortaliter ipsa,</l>
				<l>Si per te forsan hic morietur homo.</l>
				<l>Tu causam misero preberes impia mortis,</l>
				<l>Si nolles illum dira iuvare virum.</l>
				<l n="115">Sunt sibi divitie, tribuet tibi munera multa;</l>
				<l>Preter me nemo conscius huius erit.</l>
				<l>Comoda provenient ex hoc tibi, filia, multa;</l>
				<l>Consulo quod facias: scis bene te quod amo. »</l>
				<l>Talibus auditis verbis, expalluit ore:</l>
				<l n="120">Pulchrior est visa, pallida facta parum,</l>
				<l>Atque diu meditans infigit lumina terre;</l>
				<l>Corde volutabat singula dicta suo.</l>
				<pb n="vv.123-226"/>
				<l>Illius ad faciem tandem conversa puella,</l>
				<l>Eloquio dulci provida dixit ei:</l>
				<l n="125">« Non decet hanc artem morituram sollicitare;</l>
				<l>Convenit annosis sepe rogare Deum.</l>
				<l>Altera si mulier dixisset, dentibus eius</l>
				<l>Ora forent vacua: non loqueretur ita!</l>
				<l>Consulo quod numquam dicas michi talia verba,</l>
				<l n="130">Amodo deberes dicere verba sacra.</l>
				<l>Scis me tu ganeam? Persuades cur michi crimen?</l>
				<l>Hec te cura tenet inveterata malis.</l>
				<l>Et saltem laico! Sed me coniungere velles</l>
				<l>Presbitero, gravior ut michi pena foret.</l>
				<l n="135">Est grave delictum misceri religioso,</l>
				<l>Debet servire qui sine labe Deo.</l>
				<l>Quisque suam famam studeat servare pudicam,</l>
				<l>Omnibus est magnum semper honore frui.</l>
				<l>Vir bonus et mulier studet hic acquirere laudem,</l>
				<l n="140">Ut valeat cunctis atque placere Deo.</l>
				<l>Nam qui laude caret et vitam ducit ineptam</l>
				<l>Displicet ille Deo displicet atque bonis.</l>
				<l>Insensata! Vides te vite tangere metam;</l>
				<l>Fac ita quod possis ipsa placere Deo!</l>
				<l n="145">Hec ars peccatum generat mortale; quid ergo</l>
				<l>Exerces artem que tibi dampna parit?</l>
				<l>Facta iuventutis deberes tu modo flere;</l>
				<l>Criminibus crimen addere gestis, anus.</l>
				<l>Actibus intendit semper tua cura nefandis,</l>
				<l n="150">Qui non deficient te moriente nisi.</l>
				<l>Nam genus omne mali te deficiente peribit,</l>
				<l>Cunctorum scelerum mater es atque domus.</l>
				<l>Tollitur effectus cause cum cessat origo:</l>
				<l>Flamine cessante, deficit ira maris.</l>
				<l n="155">An credis forsan tu tempore vivere toto?</l>
				<l>Falleris, insipiens: est tua vita brevis.</l>
				<l>Infelix, igitur Dominum rogitato benignum</l>
				<l>Amodo quod veniam det pius ipse tibi! »</l>
				<l>« Me fore longevam ne credas, filia, multum:</l>
				<l n="160">Non habeo multa tempora » - dixit anus -</l>
				<l>« Sed me paupertas series et longa laborum</l>
				<l>Sic contraxerunt, tu velut ipsa vides.</l>
				<l>Canescunt iuvenes propter mala tempora multi;</l>
				<l>Ante suum tempus fit modo quisque senex.</l>
				<l n="165">Prospice, queso, virum lutulentum; iamque senescit;</l>
				<l>Mundus in extremis iste laborat enim.</l>
				<l>Non est peccatum miseris prebere iuvamen</l>
				<l>Infirmis etiam consiliumque dare;</l>
				<l>Immo mercedem credo quod quisque lucretur</l>
				<l n="170">Qui studet egrotis ferre benignus opem.</l>
				<l>Provideas igitur super his que nunc tibi dixi</l>
				<l>Et respondebis, filia, mane michi. »</l>
				<l>Hec dicens discessit anus gressuque trementi</l>
				<l>Tecta sacerdotis protinus illa petit.</l>
				<l n="175">Quam cum vidisset infelix presbiter inquit:</l>
				<l>« Que nova fers, mater? » - Dixit at illa: « Mala;</l>
				<l>Namque michi dentes voluit confringere cunctos,</l>
				<l>Extenso pugno post mea dicta ferox.</l>
				<l>Vixque manum tenuit, sed grates reddo tonanti</l>
				<l n="180">Quod non percussit, vis quia magna sibi.</l>
				<l>Multa tamen dixit michi turpia verba virago</l>
				<l>Et me deiecit turpiter ipsa foras.</l>
				<l>Palpitat en pectus mulieris ceu moribunde;</l>
				<l>Si percussa forem, non cruor efflueret.</l>
				<l n="185">Pro pretio magno me nollem sustinuisse;</l>
				<l>Abiuranda manent dedecorosa lucra.</l>
				<l>Invenias aliam, quia te non diligit ipsa;</l>
				<l>Que te contempnit, tu nec amare velis. »</l>
				<l>« Ve michi, ve misero! » - magna cum voce sacerdos</l>
				<l n="190">Tunc exclamavit - « Me magis urit amor.</l>
				<l>Ve michi, ve! » - geminat - « Spes est ablata salutis.</l>
				<l>Quid faciam? Moriar! Est mea vita brevis.</l>
				<l>Vita michi mors est et mors erit impia vita,</l>
				<l>Impia mors illa que sub amore iacet.</l>
				<l n="195">Ergo mori malo quam penis mille subesse,</l>
				<l>Non possum penas plus tolerare miser.</l>
				<l>Diversis penis miser excruciatur amator:</l>
				<l>Est unum melius quam mala multa pati.</l>
				<l>Corpore detinuit vitam spes hactenus una,</l>
				<l n="200">Que quia iam periit, vita sequetur eam.</l>
				<l>Hanc removere quidem de nostro pectore curam</l>
				<l>Non valeo; mortem conferet ipsa michi! »</l>
				<l>« Quid gemis? » - inquit anus - « Vis pro muliere perire?</l>
				<l>Confundis corpus ipse gemendo tuum.</l>
				<l n="205">Insensate! Vides quia premia nulla lucraris,</l>
				<l>Detrimenta tui corporis ipse facis.</l>
				<l>Tu dampnum dampnis et sumptum sumptibus addis;</l>
				<l>Corripis alterius, corripe facta tua!</l>
				<l>En iterum vadam, michi quamvis ipsa minetur;</l>
				<l n="210">Cura michi de me non manet ulla modo.</l>
				<l>Munera mitte sibi: forsan placabitur ipsis;</l>
				<l>Lenitur donis femina sepe datis.</l>
				<l>Sepe deus donis iratus flectitur ipse;</l>
				<l>Munere mitescunt femina virque dato.</l>
				<l n="215">Instabiles certe sunt in sermone puelle,</l>
				<l>Mobilis et vana mens mulieris adest. »</l>
				<l>« Si pro muneribus consenserit... » - inquit amator -</l>
				<l>« Sum valde dives: omnia tolle mea.</l>
				<l>Sunt mea cara nimis, sed non michi cara videntur;</l>
				<l n="220">Omnia vilescunt, est ea cara michi.</l>
				<l>Hanc teneo caram que fixit corde sagittam;</l>
				<l>Preter eam solam vilia queque puto.</l>
				<l>Tolle, precor, censum pretiosaque tegmina tolle</l>
				<l>Et quecumque vides que sibi grata forent.</l>
				<l n="225">Preterea queso pro me quod tu lacrimeris</l>
				<l>Atque pias donis his superadde preces. »</l>
				<pb n="vv. 227-366"/>
				<l>Tunc anus accipiens inquit: « Pro posse studebo;</l>
				<l>Velle meum faciat qui super astra sedet. »</l>
				<l>Vertit iter retro tremulos contractaque passus</l>
				<l n="230">Fert anus ingrediens: « Filia, » - dixit - « ave!</l>
				<l>Tu licet inferres anui michi dedecus ingens,</l>
				<l>Non desisto tamen comoda ferre tibi.</l>
				<l>Nam quecumque facis vel tu michi, filia, dicis,</l>
				<l>Cura michi non est; mater ut ipsa forem.</l>
				<l n="235">Accipe dona tibi que stultus mittit amator,</l>
				<l>Qui tuus est servus, cum lacrimisque preces.</l>
				<l>Te rogat attente concedas ut sibi vitam:</l>
				<l>Tu mortis causa tuque salutis eris.</l>
				<l>Perdere sola potes simul et salvare cadentem:</l>
				<l n="240">Elige quod melius sit tibi quodque decus.</l>
				<l>Gloria magna tibi, si per te vixerit ipse;</l>
				<l>Crimen erit magnum, si miser ille perit.</l>
				<l>Amens effectus est pro te stultus amator:</l>
				<l>Non vidi similem tempore quippe meo.</l>
				<l n="245">Desipit interdum qui caute nescit amare,</l>
				<l>Nil videt aut noscit immoderatus amor.</l>
				<l>Qui sub amore iacet discernere nil bene novit,</l>
				<l>Nescit quid sit honor cui dominatur amor.</l>
				<l>Eius divitiis uteris, filia, cunctis,</l>
				<l n="250">Quas si tu velles perdere, stulta fores.</l>
				<l>Adde quod ipse tibi dimittet crimina queque,</l>
				<l>Quod melius rebus utiliusque puto.</l>
				<l>Ergo preces eius exaudi, filia, iustas</l>
				<l>Et miserere sui, quem gravis urget amor.</l>
				<l n="255">Ne verecunderis secretum pandere cordis,</l>
				<l>Dic michi velle tuum neve timere velis:</l>
				<l>Ipsa puella fui; mens est, scio, vana puellis,</l>
				<l>Actibus in cunctis que trepidare solent.</l>
				<l>Firmum propositum, firmam gere, filia, mentem,</l>
				<l n="260">Fac cito quod debes neve timere velis! »</l>
				<l>Muneribus captis respondit femina pulchra,</l>
				<l>Cui pudibunda gravis circuit ora rubor:</l>
				<l>« Eloquium pulchrum confert sepissime multum,</l>
				<l>Precellit cunctas sermo venustus opes.</l>
				<l n="265">Ardua pollicita non et michi munera missa,</l>
				<l>Alliciunt sed me dulcia verba tua.</l>
				<l>Hortaris quoniam tu me precibusque perurges,</l>
				<l>Ecce libenter agam quod petis atque rogas.</l>
				<l>Credere debemus iuvenes solertibus evo,</l>
				<l n="270">Etas longa quibus omnia scire dedit.</l>
				<l>Omnia noverunt solertes namque vetusti,</l>
				<l>Sed nondum iuvenes omnia scire valent.</l>
				<l>Dic ex parte mea quod confortetur amanti</l>
				<l>Atque cito veniat, quando vocatus erit. »</l>
				<l n="275">Gaudens surgit anus grates redditque puelle</l>
				<l>Atque vale dicens exilarata redit</l>
				<l>Presbiterique domum festinans intrat ovanter</l>
				<l>Expectantis eam lumina sicut avis.</l>
				<l>Et sic inquit ei: « Pro te sum passa laborem,</l>
				<l n="280">Presbiter o, magnum: premia magna peto.</l>
				<l>Comoda qui confert benedictus sit labor ille!</l>
				<l>Muneribus dignus qui bene servit erit.</l>
				<l>Nonne tibi dixi: 'Voto per me potieris'?</l>
				<l>Semper veridica sunt mea verba quidem:</l>
				<l n="285">Non decet annosos mendacia dicere verba,</l>
				<l>Que perimunt animam corpus et ipsa necant.</l>
				<l>Nulla tue menti subeant oblivia nostri;</l>
				<l>Ecce, beatus eris: queso, memento mei!</l>
				<l>Confortare nimis, quia te dilecta salutat,</l>
				<l n="290">Esto paratus, amans, bella subire thori. »</l>
				<l>Propter letitiam magnam quam presbiter inde</l>
				<l>Concepit corde, vix lacrimas tenuit.</l>
				<l>Sic genitrix nato solet exultare reviso,</l>
				<l>Tempore quem longo viderat ipsa nichil.</l>
				<l n="295">Presbiter expectat felicia gaudia vanus:</l>
				<l>Longior est anno quelibet hora sibi.</l>
				<l>Tunc anui dixit: « Bene compensabo laborem</l>
				<l>Servitiumque tuum premia digna feret.</l>
				<l>Est concessa salus quoniam per te michi, mater,</l>
				<l n="300">Respondere tibi pro meritis teneor.</l>
				<l>Tu me salvasti, tu me michi restituisti:</l>
				<l>Servus vester ero dum michi vita comes. »</l>
				<l>Interea mulier seriatim cuncta marito</l>
				<l>Exposuit, minime credere qui potuit.</l>
				<l n="305">Ostensis donis que miserat ipse sacerdos,</l>
				<l>Obstupuit visis; denique letus ait:</l>
				<l>« O michi fida viro deformi femina pulchra,</l>
				<l>Laudibus es digna: te tua forma decet.</l>
				<l>Cum sis pulchra nimis, non es minus ipsa pudica,</l>
				<l n="310">Que virtus pulchris rara subesse solet. »</l>
				<l>Post hec uxori cerdo dedit oscula care</l>
				<l>Dicens: « Es tu me carior ipsa michi.</l>
				<l>Dignum censetur quod penam sentiat ille,</l>
				<l>Qui cupit alterius commaculare thorum;</l>
				<l n="315">Dedecus inferre voluit michi presbiter, inde</l>
				<l>Dedecorosus erit: nollet amasse miser!</l>
				<l>Insipiens nescit quantum lucretur amando;</l>
				<l>Heu, quantum dampni fert amor illicitus! »</l>
				<l>Imbuit ingentem vegetem, post talia, fece</l>
				<l n="320">Et iubet uxori sternat ut ipsa thorum.</l>
				<l>Inde sibi dixit: « Mittatur nuntia sero</l>
				<l>Ad te quod veniat presbiter ille malus.</l>
				<l>Te volet amplecti statim, cum venerit ardens,</l>
				<l>At sibi tu dicas: 'Est venus apta thoro;</l>
				<l n="325">Vir meus est absens, tecum volo nuda cubare:</l>
				<l>Pone tuas vestes atque cubile subi.'</l>
				<l>Hinc ego discedam fingens et longius ire</l>
				<l>Post latitabo domum: nox mea membra teget.</l>
				<l>Cumque repente fores pulsabo deforis ipse</l>
				<l n="330">Et tibi cum dicam, tu reserare veni.</l>
				<l>Territa facta, quasi lecto se ferre volenti</l>
				<l>Dicito: 'Quid faciam? Vir meus ecce redit.</l>
				<l>Heu miseram! Perimet tecum me nocte silenti;</l>
				<l>Nox sontes atra comprimet una duos.</l>
				<l n="335">Sum rea, digna mori, reus et tu, dignus et ipse;</l>
				<l>Dignior ast ego sum, que scelus ausa fui.</l>
				<l>Perfida, cur volui famam maculare pudicam?</l>
				<l>Pro pretio fiunt tempore multa mala.</l>
				<l>Crimina committit promissa pecunia multa,</l>
				<l n="340">Illicitum lucrum plurima dampna parit.</l>
				<l>Omnia dat census, dat que non danda putavi;</l>
				<l>Proveniunt inde plurima sepe mala.</l>
				<l>Multum crimen obest, potius sed noxius actus:</l>
				<l>Denigrant famam turpiter ista duo.</l>
				<l n="345">Consortes in morte sumus que crimine venit:</l>
				<l>Mortis ego causa sum tibi tuque michi.</l>
				<l>Mortem vitemus, si nos vitare valemus,</l>
				<l>Imperio cuius subiacet omnis homo.</l>
				<l>Hanc subeas vegetem latens et cautus in ipsa;</l>
				<l n="350">Te tibi conserva, me pariterque michi.</l>
				<l>Dampnum grande foret, caderet si nostra iuventus</l>
				<l>Florida sub gladio nostraque vita nece.</l>
				<l>Preterea dampno maius quoque dedecus esset;</l>
				<l>Parce iuventuti que sub amore iacet.</l>
				<l n="355">Cumque soporatus fuerit bene vir meus, inde</l>
				<l>Egressus, de me velle tuum facies.</l>
				<l>Incolumis, voti compos et letus abibis</l>
				<l>Et venies ad me quando vocatus eris.</l>
				<l>Vidi post lacrimas risum succedere letum,</l>
				<l n="360">Gaudia post luctum sepe venire solent.'</l>
				<l>Ingressum vegetem non permittemus abire,</l>
				<l>Prebuerit nobis munera multa nisi.</l>
				<l>Quod si noluerit, manibus post terga revinctis,</l>
				<l>Dimittam nudum plebe vidente reum.</l>
				<l n="365">Et sic eius amor pariet sibi dedecus ingens:</l>
				<l>Derisus cunctis stultus amator erit. »</l>
				<pb n="vv. 367-436"/>
				<l>Displicuere nimis mulieri verba mariti;</l>
				<l>Nam vetuit: « Crimen incidit! » - inquit ea.</l>
				<l>Femina nulla potest obsistere quippe marito:</l>
				<l n="370">Quamvis invita, paruit illa viro.</l>
				<l>Ergo sacerdoti cupido fert nuntia verba,</l>
				<l>Qui, tamquam cautus, induit arma prius</l>
				<l>Inque domum properans intrat mulieris amate</l>
				<l>Et claudit post se firmiter ipse fores.</l>
				<l n="375">Inde dat amplexus optataque basia iungit</l>
				<l>Atque vicem geminat nec satiatur eis.</l>
				<l>Instat ceu lepori capto canis acrius audax,</l>
				<l>Qui cupit effugere, non tamen ipse potest.</l>
				<l>Illa reluctatur ducens suspiria longa,</l>
				<l n="380">Anxiat et vellet usta quod esset anus.</l>
				<l>Quid faciat nescit, facit illud quod valet ipsa;</l>
				<l>Ingemit et nollet hec retulisse viro.</l>
				<l>Haud secus accipitris que subiacet unguibus ales</l>
				<l>Palpitat atque fugam non habet unde petat,</l>
				<l n="385">Et sic ore lupi captus mitissimus agnus</l>
				<l>Subsistit; contra vis sibi nulla datur.</l>
				<l>Fessa manet mulier, quia viribus haud valet huius</l>
				<l>Ipsa repugnare: substitit ergo sibi.</l>
				<l>Interea rediit delusus et ostia pulsat</l>
				<l n="390">Vir suus et clamat: « En reserato michi! »</l>
				<l>Respondere nequit mulier, set presbiter illi</l>
				<l>Respondit dicens: « Sustineas modicum!</l>
				<l>Semino namque tuo nunc gratum semen in agro;</l>
				<l>Me non impedias vocibus ergo tuis! »</l>
				<l n="395">Territus obstupuit, sanguis corpusque reliquit;</l>
				<l>Nam se delusum comperit ille miser.</l>
				<l>Per totam noctem tenuit tunc presbiter illam</l>
				<l>Gaudet et in bello succubuisse thori.</l>
				<l>Ingenio fraudem sic vicit iniquus amator,</l>
				<l n="400">Sed victor victus a muliere fuit.</l>
				<l>Cum dedit indicium fulgens aurora diei,</l>
				<l>Ille thoro surgit et capit arma sua.</l>
				<l>Egressusque domum cerdonem prospicit ipsum</l>
				<l>Arreptum sompno plusque dolore gravi.</l>
				<l n="405">Pertimuit viso qui mox animoque resumpto</l>
				<l>Accedens tetigit letus et inquit ei:</l>
				<l>« Sit tibi grata dies! Pro me mala sustinuisti</l>
				<l>Nocte quidem multa: gratia vestra fuit.</l>
				<l>Multum vestra michi bonitas modo fecit honoris:</l>
				<l n="410">Grates reddo tibi, dulcis amice; vale! »</l>
				<l>Vilis sepe lucri fert dampnum ceca cupido;</l>
				<l>A dampno semper dedecus ipsa gerit;</l>
				<l>Fallere qui cupiunt falluntur sepius ipsi:</l>
				<l>Quam faciunt aliis in foveamque cadunt.</l>
				<l n="415">Dum fallis, fallax, aliquem, te fallis et ipsum</l>
				<l>Illaqueas, animam decipiendo tuam.</l>
				<l>Fur, raptor, mechus, mendax, homicida, dolosus,</l>
				<l>Dum ledunt alios, se laqueare student.</l>
				<l>Qui mala committunt illos mala multa sequuntur:</l>
				<l n="420">Ut faciunt aliis, sic quoque fiet eis.</l>
				<l>Premia digna boni capient bonitatis et ipsum</l>
				<l>Cernent qui summum creditur esse bonum.</l>
				<l>Reddit cuique Deus operis velut exigit ordo;</l>
				<l>Qui non offendit, ille beatus erit.</l>
				<l n="425">Criminis expertem poterit qui ducere vitam</l>
				<l>Est felix, rarus est tamen ille modo.</l>
				<l>'Omnis homo mendax', inquit psalmista disertus,</l>
				<l>Humani generis conviciando statum.</l>
				<l>Est deceptores dignum quod decipiantur:</l>
				<l n="430">Nam fraudem fraude vincere cuique licet.</l>
				<l>Turpe lucrum fugito, cupidus nec criminis esto:</l>
				<l>Nam multum crimen turpia lucra ferunt.</l>
				<l>Cerdo sit exemplum, cupiens fallendo lucrari,</l>
				<l>Qui se decepit calliditate sua.</l>
				<l n="435">Iacobus istud opus metrice descripsit ut omnis,</l>
				<l>Qui leget hic, discat spernere vile lucrum.</l>
			</lg>
		</div>
	</body>
</text>
</TEI>