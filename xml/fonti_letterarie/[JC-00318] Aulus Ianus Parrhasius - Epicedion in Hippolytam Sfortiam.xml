<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>Epicedion in Hippolytam Sfortiam</title>
				<author>Aulus Ianus Parrhasius</author>
				<respStmt>
					<resp key="print_editor">Edizione critica a stampa a cura di</resp>
					<name>Thomas Klein</name>
				</respStmt>
				<respStmt>
					<resp key="ALIM2_0">esportazione in formato TEI XML livello 0 effettuata da </resp>
					<name key="OK">Omar Khalaf</name>
					<name key="MB">Marina Buzzoni</name>
				</respStmt>
				<respStmt>
					<resp key="ALIM2_1">Edizione in formato TEI XML, livello ALIM2_1, a cura di </resp>
					<name key="JC">Jan Ctibor</name>
				</respStmt>
			</titleStmt>
			<extent>
				<measure quantity="2585" unit="words">Parole: 2585</measure>
				<measure quantity="15458" unit="characters_without_spaces">Caratteri (spazi esclusi): 15458</measure>
				<measure quantity="17641" unit="characters_witht_spaces">Caratteri (spazi inclusi): 17641</measure>
			</extent>
			<publicationStmt>
				<publisher>ALIM</publisher>
				<date when="2013-09-10">10/09/2013</date>
			</publicationStmt>
			<notesStmt>
				<note>Genere: Poesia lirica</note>
				<note>Tipo: Fonti Letterarie</note>
				<note>Note: data di composizione dell'opera: c. 1484
					parole: 2589
					caratteri (spazi esclusi): 15471
					&lt;...&gt; lacuna
				CC</note>
				<note>Livello di codifica: 1</note>
			</notesStmt>
			<sourceDesc>
				<biblStruct>
					<monogr>
						<editor>Thomas Klein</editor>
						<title level="m">Parrasios Epikedion auf Ippolita Sforza: ein Beispiel schöpferischer Aneignung insbesondere der Silven des Statius</title>
						<imprint>
							<publisher>Schöningh</publisher>
							<pubPlace>Paderborn</pubPlace>
							<date>1987</date>
							<biblScope unit="page">70-102</biblScope>
						</imprint>
					</monogr>
					<series>
						<title level="s">Studien zur Geschichte und Kultur des Altertums. N. F. Reihe 1, Monographien</title>
						<biblScope unit="volume">3</biblScope>
					</series>
				</biblStruct>
			</sourceDesc>
		</fileDesc>
		<encodingDesc>
			<projectDesc>
				<p>Testo codificato nel formato TEI XML, versione P5, per essere incluso fra i testi che compongono il progetto ALIM - Archivio della Latinità Italiana del Medioevo.</p>
			</projectDesc>
			<editorialDecl>
				<ab type="boilerplate">La codifica segue le norme standard stabilite dal progetto ALIM, in dettaglio:
					<list>
						<item>Sono state eliminate le sillabazioni: la parola spezzata da un 'a capo' è stata unita alla riga 
							precedente (anche alla pagina precedente, ove necessario). Eccezione: quando una parola è sillabata alla 
							fine di una riga e nella successiva riga appare solo la seconda parte della parola sillabata (quindi il resto
							resto della riga a stampa e vuoto), la parola è stata registrata tutta nella riga in cui essa termina.
						È stato ritenuto prioritario, infatti, mantenere il numero complessivo delle righe di ogni pagina.</item>
					</list>
				</ab>
				<ab type="level">ALIM2_1</ab>
			</editorialDecl>
		</encodingDesc>
		<profileDesc>
			<langUsage>
				<language ident="lat">Latino</language>
			</langUsage>
			<textClass>
				<keywords>
					<term type="form">Versi</term>
					<term type="source">Fonti Letterarie</term>
					<term type="genre">Poesia lirica</term>
				</keywords>
			</textClass>
			<creation>
				<date when-iso="1401/1500">XV</date>
			</creation>
		</profileDesc>
		<revisionDesc>
			<change who="OK, MB">Export nel formato TEI P5 a partire da ALIM 1 [livello ALIM2_0]</change>
			<change when="2018-06" who="JC">Aggiornamento da livello 0 a livello 1, schema TEI ALIM Lite [livello ALIM2_1]. Note: 
<list type="listaNoteJC" resp="#JC"><item resp="#JC">-ok</item></list></change>
		</revisionDesc>
	</teiHeader>

<text>
	<body>
		<pb n="70"/>
		<div>
			<lg>
				<l>nunc, si quando mihi, nunc, nunc succurrite, Musę,</l>
				<l>et fontes aperite novos, immittite habenas</l>
				<l>fluminibus! totos effundat Pympla liquores,</l>
				<l>nunc laxet Cephysus aquas et murmure rauco</l>
				<l n="5">(qualia, quum Tyrio vernantem flore videret</l>
				<l>Narcissum, fudisse ferunt) lamenta resumat,</l>
				<l>et nemus Ardalidum coenoso gurgite praeceps</l>
				<l>insonet, acsi iterum trepidet Phytona renatum!</l>
				<l>nec mage Corycio festos, Pegnides, in antro</l>
				<l n="10">ducite (ut ante) choros, sed quales Nereis olim</l>
				<l>ad tumulos et busta sui conspexit Achillis</l>
				<l>crine Thetys lacero, miseras renovate querelas!</l>
				<l>et tua feralem comitetur tybia pompam,</l>
				<l>Euterpe, calami iam dudum dulce sonantes</l>
				<l n="15">longa (nec immerito) sine voce silentia servent!</l>
				<l>nam iacet Aonię rupis non advena, sed quae</l>
				<l>innuptam potuit vobis permista Minervam</l>
				<l>decipere intuitu, dum fessa iugis Aganippes</l>
				<l>retur Calliopen et nomine saepe sororum</l>
				<l n="20">compellat. nam te Musarum ex agmine credit,</l>
				<l>Hippolyte, sed nec facie nec voce minorem.</l>
				<l>en citharae vocalis honos (velut astitit Hębro,</l>
				<l>Quum minus arguto nervos impelleret Orpheus</l>
				<l>pollice) sponte tacet, non crines Daphnidis arbor</l>
				<l n="25">nectit Apollineos, sed dirae tempora taxi</l>
				<pb n="72"/>
				<l> serta et Amiclei cingunt monumenta doloris,</l>
				<l>Sydoniam prohibet pedibus illudere pallam</l>
				<l>et ferrugineo mutavit coccina cultu</l>
				<l>pallia nec suspendit ebur. nam lumina vertit</l>
				<l n="30">ad lacrimas, Alphonse, tuas et rore madentes</l>
				<l>ipse genas manibus nec siccis tergit ocellis</l>
				<l>et queritur, medicis quod non conceditur haerbis</l>
				<l>aut succo aeternas Parcarum rumpere leges.</l>
				<l>at te nulla iuvant solantia verba dolores,</l>
				<l n="35">immensum sed mente fovens et pectore vulnus</l>
				<l>questibus indulges, et coniunx semper in ore est</l>
				<l>chara tuo Hippolyte. quam si tibi fata dedissent</l>
				<l>legibus Hysmariis fidibus revocare canoris,</l>
				<l>nulla tuam possent terrere pericula mentem.</l>
				<l n="40">Tartareas sedes et inania regna subires,</l>
				<l>et canis in triplices laxantis guttur hiatus</l>
				<l>rursus Tenareis onerares colla catenis,</l>
				<l>ad Stygiam Lycię perhibent quam valle Chymeram</l>
				<l>Bellorophonteas vix pertimuisse sarissas</l>
				<l n="45">(saeviat illa licet geminatis ignibus) ires,</l>
				<l>Dummodo fatorum series te coniugis umbram</l>
				<l>Abstrahere inde ferat vel tanto munere penset</l>
				<l>Durum iter. heu! nullos flectunt convitia Manes</l>
				<l>nec mites, Alphonse, preces. at fundere questus</l>
				<pb n="74"/>
				<l n="50">quisque potest. moestis animos explere querelis</l>
				<l>quis prohibet? gemitu manante quid ora reflectis?</l>
				<l>pone metum! neque enim te nunc, Alphonse, vetabo</l>
				<l>flere, sed ipse etiam tecum sine fine severos</l>
				<l>incusare deos et pallida numina cogor,</l>
				<l n="55">quę tantum sunt passa nefas, ut stamina duro</l>
				<l>pollice florentis rescinderet Atropos aevi.</l>
				<l>an dum plaudentem liventia Fata viderent</l>
				<l>omni ex parte domum, quam non victoria tantum</l>
				<l>una, sed innumerę tollunt ad sydera laurus,</l>
				<l n="60">intendere animos nec tale timentia largo</l>
				<l>vulnere (proh crimen superum!) vitalia tangunt?</l>
				<l>ah nimium faciles! cur pondera tanta novercę</l>
				<l>invidiae hac una voluistis morte mereri?</l>
				<l>crudeles Morbi, Stygium quę limen Erynnis</l>
				<l n="65">pandit et aethereas vobis exire sub auras</l>
				<l>ius dedit? ah! tantum potuistis stringere corpus?</l>
				<l>quam melius Scythicis Ephymetea rupibus ales</l>
				<l>fulmineis digytis et rostro frangeret unco,</l>
				<l>ignavo qui corde nocens obnoxia fecit</l>
				<l n="70">saecla malis, miserum committens pestibus orbem!</l>
				<l>heu! potuit niveos Macies diffusa per artus</l>
				<l>sydereum vultum et frontis tenuare vigorem.</l>
				<l>non facies, non oris honos, quo victa fatetur</l>
				<l>esse Venus, non casta fides aequata maritę</l>
				<pb n="76"/>
				<l n="75">Dulichię, duplices non doctę Pallados artes:</l>
				<l>ingenium, textura et acus, quo cedat Aracne,</l>
				<l>quanvis haec tenui mentitur nubila filo,</l>
				<l>non pudor ingenuus, non simplex gratia morum,</l>
				<l>non castigatum confessa modestia pectus</l>
				<l n="80">nec valuere trucis naturę munera cymbam</l>
				<l>exorare senis vel certam flectere mortem.</l>
				<l>quaenam sedulitas, quaenam tibi cura medentum</l>
				<l>defuit aut succi diverso ex orbe petiti?</l>
				<l>quę delubra deum, quaenam sine thuribus aedes,</l>
				<l n="85">quis sine honore lapis vel quę penetralia templi</l>
				<l>igne carent Cilico? non vir genialia tantum</l>
				<l>sacra, sed externos properat placare Penates.</l>
				<l>quaeritur antiquis sacrorum annalibus ordo,</l>
				<l>et cadit ante Iovem gramen depasta Faliscum</l>
				<l n="90">hostia et auratis tepefecit cornibus aram.</l>
				<l>at tibi bis septem mactantur, Iuno, iuvencę</l>
				<l>numine pro triplici. iam rursus grata Dianę</l>
				<l>instaurata novum cognovit Aricia regem,</l>
				<l>atque iterum puero renovantur pręside lustra,</l>
				<l n="95">Amphitryoniades, et Surrentina Dicarchum</l>
				<l>villa tuens priscis miratur gymnada festis.</l>
				<l>quin etiam Aeneę nocturna piacula divę</l>
				<pb n="78"/>
				<l>Coccytos revocat, sed luctans excutit ictum</l>
				<l>victima nec dubia patitur cervice securim.</l>
				<l n="100">singula quid referam, quum publica vota supersint?</l>
				<l>o quotiens secum querulis pater ipse deorum</l>
				<l>vocibus indoluit se non potuisse sororum</l>
				<l>licia et instantem iussis praevertere sortem!</l>
				<l>quicquid in Hemonio servabat semifer antro</l>
				<l n="105">vel Tymbreus ager seu molli Creta sub Ida</l>
				<l>educat, aut si quas medicis Epidaurius haerbas</l>
				<l>angue salutifero patriis collegit in oris,</l>
				<l>si quid alit tellus, quo sit reparabile durum</l>
				<l>leti iter aut possint fati decreta morari,</l>
				<l n="110">omne viri quaesivit amor: tibi cuncta laborant</l>
				<l>auxilia. at tristis flavum Proserpina crinem</l>
				<l>stat complexa, necis deflectunt lumina vires.</l>
				<l>heu! perstat famulos visu lustrare supremo</l>
				<l>hinc atque inde greges, et charum amplexa maritum</l>
				<l n="115">pauca refert. vix illa quidem mandata cadente</l>
				<l>finierat suprema sono, quin lingua retenta est</l>
				<l>vocibus in mediis et clauso immurmurat ore.</l>
				<l>heu! quę lingua silet, qua non antiqua Corynne</l>
				<l>obstupeat, sed cuncta simul cessura vetustas.</l>
				<pb n="80"/>
				<l n="120"> tintinnant aures, oculos nox occupat atra.</l>
				<l>attamen ipsa virum labens circumdedit ulnis.</l>
				<l>acrius emeritis constringens colla lacertis,</l>
				<l>et velut auratis vivax laquearibus humor</l>
				<l>defit et in nubes paulatim flamma recedit</l>
				<l n="125">ceruleumque trahunt radiantia tecta colorem,</l>
				<l>non secus (heu pietas!) liquidas dilapsus in auras</l>
				<l>spiritus augustos damnavit nocte penates;</l>
				<l>nec minus attonita est praerepta coniuge proles</l>
				<l>regia, quam vates calcato Thracius angue</l>
				<l n="130">Strymonia consorte fuit plectroque tacente</l>
				<l>moestior Eurydices deflevit funera planctu.</l>
				<l>quid tibi nobilitas, quid regia stemmata prosunt?</l>
				<l>Quid pater Insubrum rerumque potitus in urbe</l>
				<l>felix innumeras regnorum flexit habenas ?</l>
				<l n="135">ite et ob immensas, mortales, temnite letum</l>
				<l>divitias, longę promittite tempora vitae,</l>
				<l>quod vobis dat Phasis avem vel, qui Iovis arcem</l>
				<l>prodidit obsessam, dapibus prosecta dat anser,</l>
				<l>quod tibi frendentem nebulosis Umbria campis</l>
				<l n="140">nutrit aprum rombumque nequit perferre patella</l>
				<l>aequoris Hadriaci, quod pinguis stagna Lucrini</l>
				<l>mollia marmorea saturent conchilia testa</l>
				<pb n="82"/>
				<l> et gemini pontes onerent triclinia mullo</l>
				<l>tradat et Euripus murenam sole fluentem</l>
				<l n="145">quodque Phalerna tuam non noto consule sedant</l>
				<l>vina sitim vel musta praemant tibi pręla Timoli!</l>
				<l>heu miseri! non fata movent Meotica pisces</l>
				<l>quos stringit glacies vel quos das, Nile, syluri.</l>
				<l>dic, ubi lascivi iaceat regina Canopi!</l>
				<l n="150">an quod Erythream consumpsit prodiga concham,</l>
				<l>hospitium commune fugit? num bacca Metellę</l>
				<l>egit, ut Esopi vitaret filius Horcum?</l>
				<l>nil tibi, nil equidem prosunt vivaria, Sergi!</l>
				<l>i nunc, sume animos, quod quicquid Hiberia fossis</l>
				<l n="155">mittit ab auriferis, iterum tibi terra recondat,</l>
				<l>et quantum gaçę Macedum Scaptensula fodit,</l>
				<l>archetypo cratere teras et murrina temnas,</l>
				<l>quod tua Dalmatico radiant coelata metallo</l>
				<l>atria et excelsas tollunt electra columnas!</l>
				<l n="160">quid sępire iuvat vitreis specularibus hortos</l>
				<l>aut colere Hybleis certantia floribus arva</l>
				<l>oleneisque iugis aut poma simillima ramis</l>
				<l>massilis, silvis aequare vireta tyranni</l>
				<l>corcyre et verni superare rosaria Pesti?</l>
				<l n="165">quid platani vos umbra tenet, quid aquatica lothos?</l>
				<l>occidit Alcynous gelidoque sub axe sorores</l>
				<l>hesperides, Geticis mortales exuit artus</l>
				<pb n="84"/>
				<l> Hippomenes et Athlanta iubis, Hortensius oras</l>
				<l>cessit ad infernas nec spargit in arbore Bacchum.</l>
				<l n="170">Assyrio quanquam saturatum vellus aheno</l>
				<l>lanaque Puniceo bis vos infecta veneno</l>
				<l>vestiat Oebalius tradatque alimenta Phalantus</l>
				<l>luxurię et Ceę venalia dona Minervę,</l>
				<l>Mors tamen in cunctos nullo discrimine saevit.</l>
				<l n="175">Dulichium Croesus non pręstat Lidius Irum,</l>
				<l>non felix Hecaten Lampido Laconica vincit,</l>
				<l>dives inopsque simul Letheas tendit ad undas.</l>
				<l>huc Mida Lenei doni contemptor avarus</l>
				<l>cessit et in Stygiis crevere paludibus aures.</l>
				<l n="180">non faciem aut nitidam curat Proserpina formam</l>
				<l>invictumque caput: Paridi nam Troia sepulcrum</l>
				<l>Aeacidęque dedit, Thersitem et Nerea nigri</l>
				<l>non renuere lacus; nec te facundia, Ulysse,</l>
				<l>casibus eripuit natique a cęde redemit.</l>
				<l n="185">moenia sternit edax et tecta superba vetustas.</l>
				<l>ecce iacet Babylon, sęve Tritonidos arces</l>
				<l>pyramidumque labor, Thebe bimarisque Corinthus.</l>
				<l>denique cuncta cadunt, sed tantum Musa perennes</l>
				<l>nos facit et maius longo dat tempore nomen.</l>
				<l n="190">haec cineres, haec sola rogos, haec fulmina temnit,</l>
				<l>haec titulum et famae decus indelebile servat,</l>
				<l>haec tibi busta dabit nullum trepidantia finem.</l>
				<pb n="86"/>
				<l> Hippolyte, vitamque tuis virtutibus addet,</l>
				<l>haec lamenta pii geminas diffundet in Arcthos</l>
				<l n="195">coniugis orbati, qui (nunquam castior ardor!)</l>
				<l>funus amat, superos heu! nocte diuque fatigat</l>
				<l>ingratosque vocat, quod non tam iusta precanti</l>
				<l>arrisere. modo suspiria ducit ab alto</l>
				<l>pectore, nunc partemque tori castumque cubile</l>
				<l n="200">ingemit et tali depromit voce dolorem:</l>
				<l>"nulla tuam, Lachesis, potuere immania laudum</l>
				<l>frangere seviciam, quis alta silentia Ditis</l>
				<l>cęlestesque domos et sortis sceptra secundę</l>
				<l>provocat? (ah livor!) tantę praeconia famę</l>
				<l n="205">invidiam fecere tibi? non ista nocendi</l>
				<l>causa sat aequa fuit. sed si te dira cupido</l>
				<l>impulit in facinus, potuisti stamine verso</l>
				<l>fortunam mutare meam, patientior essem.</l>
				<l>quam cuperem (si fata darent) inglorius, uxor,</l>
				<l n="210">te superante tamen parcam producere vitam!</l>
				<l>si saltem nigram committeret anguibus horam</l>
				<l>Atropos: ut Gracchus magnum testarer amorem.</l>
				<l>at quia non licuit, citius ridentibus agris</l>
				<l>Daulias et truncas ponet Philomela querelas</l>
				<pb n="88"/>
				<l n="215"> siccabitque genas potius Sypileiaque mater,</l>
				<l>quam tua de nostro, consors, labatur imago</l>
				<l>pectore: semper eris nostris accommoda verbis.</l>
				<l>heu requies, heu sola mei concordia regni,</l>
				<l>heu communis amor! per te cedebat Enyo,</l>
				<l n="220">si qua foret, populi poteras convertere mentem</l>
				<l>mitibus imperiis, quanquam genitoris adesset</l>
				<l>numen. quum refugus nostrum vastaverat hostis</l>
				<l>barbarus Hydruntum (nam tunc me Ethrusca tenebat,</l>
				<l>horrebatque meas trepidans Florentia vires),</l>
				<l n="225">alta lacessito tollis munimina cęlo</l>
				<l>septaque militibus Turcarum despicis iras.</l>
				<l>quid quum sanguinei foedatum pulvere belli</l>
				<l>exciperes? clypeo tectum galeaque comanti</l>
				<l>nutantem totisque virum complexa fovebas</l>
				<l n="230">visceribus roseo depromens gaudia vultu?</l>
				<l>quis numerare velit, quęcunque impenderis in me,</l>
				<l>dum coniurati pariter cratere sub uno</l>
				<l>in nos humanum proceres hausere cruorem,</l>
				<l>quę (velut Hemonio Magnum Cornelia bello)</l>
				<l n="235">anxia me votis, spe consiliisque iuvabas?</l>
				<l>et licet (ut memorant) nocturna incertior aura</l>
				<l>fęmina sit, (testor superos!) constantia tecum</l>
				<l>certa fuit mentemque locum figebat in unum.</l>
				<l>non sic Eriphile, quę, conspicienda monili</l>
				<l n="240">ut foret Hysmenio, timidas monstrare latebras</l>
				<l>coniugis ausa sui est cultuque rependere famam.</l>
				<pb n="90"/>
				<l> heu! memini, quod saepe legens monumenta Maronis</l>
				<l>Phoenissam Annamque levem culpare solebas,</l>
				<l>Annam, quam perhibent annorum iura tenere</l>
				<l n="245">arbitrioque suo vitam spondere perennem.</l>
				<l>hinc vetuit te annare diu; sed te necis horror</l>
				<l>cogere non potuit, quod vel damnanda probares.</l>
				<l>si tibi cura forent Smyrnei scripta poetę</l>
				<l>(mollia nam sacri prębebant ocia vates),</l>
				<l n="250">quin Helenam argueres, non te tenuere Lacones</l>
				<l>Stesichorusque ferox similem fraudatus ob iram</l>
				<l>luminibus. quotiesque nocens tibi visa Cytheis!</l>
				<l>nec caruisse putas Aeaeae labe puellę</l>
				<l>hospitium, quanvis mox nullos sensit amores.</l>
				<l n="255">te tantum Pegasea fides nocturnaque tela,</l>
				<l>Icariotis opus, vel quę crudele tyranni</l>
				<l>morte nefas est ulta sua, sensere potentem</l>
				<l>eloquio, illarum dum fortia facta tueris,</l>
				<l>nec virtute minor (fas sit mihi vera fateri!).</l>
				<l n="260">non equidem vereor, quod, si portenta iuberent</l>
				<l>mortem instare meam, pro me mea fata subires;</l>
				<l>et si mille proci thalamos temerare pararent,</l>
				<l>non falsos commenta dolos, non arte negasses,</l>
				<l>sed castas intrare domos armata vetares;</l>
				<l n="265">si incęstare torum cuperet Tarquinia proles</l>
				<l>proditione tuum, non verbis mota nec ense,</l>
				<pb n="92"/>
				<l> sed furibunda genas et corda dolosa cruentis</l>
				<l>unguibus effoderes animosque imitata viriles</l>
				<l>divideres artus, effractaque tempora palmis</l>
				<l n="270">casta maritalis praeberent signa pudoris</l>
				<l>membraque iactares latos dispersa per agros,</l>
				<l>in triplices secuere greges ut Penthea Bacchę.</l>
				<l>quid mirum? non te nobis privata dederunt</l>
				<l>semina, sed (si quid regalis praestat origo</l>
				<l n="275">laudibus) inveniemus avum, a quo ducta propago</l>
				<l>est tua, Flamicium, qui saevum fregit Othonem</l>
				<l>et meruit posita (Parcę voluere) figura</l>
				<l>ceruleos augere deos. nec quippe tacendus</l>
				<l>Est patruus, rigui tenuit qui sceptra Pisauri,</l>
				<l n="280">magnus Alexander, vel qui, charissima coniunx,</l>
				<l>Sfortia te genuit (sic ducitur ordo) secundus,</l>
				<l>Sfortia, qui Ligurum populos moderamine flexit</l>
				<l>Picaenosque lares stravit, qui Marte subegit</l>
				<l>moenia lanigeris iterum surgentia Gallis.</l>
				<l n="285">cuius ut acta canam, rutilos prius aequore currus</l>
				<l>condet in Hesperio rursusque resurget Apollo.</l>
				<l>maternum si stemma petis: tribuere Philippi,</l>
				<l>innumeras quorum laudes et gesta trophea</l>
				<l>inclyta testantur. sed si tibi nulla tuorum</l>
				<l n="290">nomen facta darent, poterat tua candida virtus</l>
				<l>esse decus generis vel nobilitare nepotes.</l>
				<l>ingenio (si casta tamen vel honesta fuisset)</l>
				<pb n="94"/>
				<l>componenda tuo pharetrata Semiramis esset:</l>
				<l>dum civile nefas Romanaque bella tonabant,</l>
				<l n="295">servabas patrios sene cum genitore penates.</l>
				<l>quanvis Euryalę precibus, Melibęa querelis</l>
				<l>victa sit, ut dubii ferrem in discrimina Martis,</l>
				<l>Thermodoontiacam solito de more securim</l>
				<l>et pharetram ex humero Scythicam gestare parabas,</l>
				<l n="300">nomen Amaçonium indefassaque pectora iactans.</l>
				<l>ipse tamen renui. nam me sors si qua tulisset,</l>
				<l>fingebam, quod te pars magna superstite nostrae</l>
				<l>restaret vitae superasque efferrer in auras.</l>
				<l>scilicet iccirco, quod Mors repsisset ab umbris</l>
				<l n="305">atra caput, vetui. cur non Tyrinthius heros,</l>
				<l>dum te stravit humi, solido sub carcere clusit?</l>
				<l>non tua dextra ferox geminos laesisset in uno</l>
				<l>corpore. non erat haec turpi mihi cognita furto.</l>
				<l>ast Amor Uraniesque genus thedęque pudicę</l>
				<l n="310">et pater et genius lecto iunxere iugali,</l>
				<l>et iunxere quidem. nam semper duximus unum</l>
				<l>conveniensque iugum, nec nos diversa trahebant</l>
				<l>vota, sed (heu miserum!) semper fuit una duobus</l>
				<l>mens, at honesta tamen. cur Mors nos dividis atra?</l>
				<l n="315">haud equidem poteris, nanque est imitandusuterque Plautius!"</l>
				<l>haec ait et ferrum stringebat acutum.</l>
				<l>concurrunt proceres et curia tota gementes</l>
				<pb n="96"/>
				<l>hoc vetuere malum, vaginaque suscipit ensem,</l>
				<l>et mulcent placidis animum sermonibus aegrum.</l>
				<l n="320">tu tamen obvertis vultum, dux inclyte, tristem,</l>
				<l>Pęonias nec passa manus hiat alta cicatrix.</l>
				<l>hic amor, haec pietas, haec mira licentia flendi!</l>
				<l>tempus erat, Pario quo iam tua membra sepulcro,</l>
				<l>Hippolyte, condenda forent. componitur Indo</l>
				<l n="325">dente torus, sceptro quo tu subnixa potenti</l>
				<l>acsi viva sedes, et fulvo tegmine circum</l>
				<l>umbraris, ceu si quis opus componet eburnum</l>
				<l>molibus Aetneis aut Orythiae therebinto.</l>
				<l>hic caligantem superant funalia noctem,</l>
				<l n="330">et Cilicum messes undataque pascua Nilo</l>
				<l>verque Arabum et Cynarę quae stillat ab arbore guttam</l>
				<l>Coryciosque crocos arsuraque thura Sabęum</l>
				<l>Vulcanus populatur edax. non Vida liquores,</l>
				<l>cynnamon Ethiopes, non gramen decolor Indus</l>
				<l n="335">colligit, Alphonsi quod non det dextra favillis.</l>
				<l>illum unum, illum omnis procerum vulgique corona</l>
				<l>et modo plangentem liventia pectora palmis</l>
				<l>pressaque captantem resupinis oscula labris</l>
				<l>scindentemque togas animamque efflare parantem</l>
				<pb n="98"/>
				<l n="340"> suspiciunt tantumque simul mirantur amorem.</l>
				<l>quin subit ante oculos materno in funere natos</l>
				<l>stare pios. mens horret adhuc, quod voce parentem</l>
				<l>moerebant parili luctantes scindere vestes.</l>
				<l>virginis haud aliter nomen sortita canorae,</l>
				<l n="345">Parthenope concussa ruit sparsisque capillis</l>
				<l>busta gemit dominę, quam si foret undique flammis</l>
				<l>septa vel hostili victos testudine muros</l>
				<l>et portas perferre suas tormenta videret:</l>
				<l>talis erat Troiae Thebesque cadentis imago.</l>
				<l n="350">non sic, vipereo quum dente Licurgius infans</l>
				<l>occidit, Argivę puerum gemuere phalanges.</l>
				<l>tu quoque funestam (tanti simulacra doloris!)</l>
				<l>mitibus exequiis celebras, Consentia, pompam.</l>
				<l>at non ista ducis vulnus potuere profundum</l>
				<l n="355">laenire, ut lacrimis oculos abstergeret udos.</l>
				<l>festinant proceres lugubres sumere vestes</l>
				<l>atque apio redimire fores et ducere moles</l>
				<l>Synadicas, ubi tu membris siccata quiescas,</l>
				<l>Hippolyte. proh tetra dies, proh, Phoebe, nefandum</l>
				<l n="360">crimen, ut ista tuo rubeat Pallantias ortu!</l>
				<l>an cordi fortasse tibi est exposcere poenas,</l>
				<l>quod, dum, Phoebe, viri peteret nova nupta penates,</l>
				<l>ceu tuereris adhuc languenti Belida vultu</l>
				<l>Leucothoen, forma victum pallere coegit?</l>
				<pb n="100"/>
				<l n="365"> nanque tibi e manibus ceciderunt frena, tuique</l>
				<l>Phoebe, Cupidineis cesserunt ignibus ignes.</l>
				<l>proh Veneris sublime decus, proh gloria celsę</l>
				<l>virtutis pacisque tenor, proh sedula custos</l>
				<l>iusticię, probitatis honos venerandaque sanctę</l>
				<l n="370">scena pudicię, Charitum nec parvus Amorum</l>
				<l>Naturaeque labor tam parva clauditur urna!</l>
				<l>at mens Helysios campos et rura frequentat</l>
				<l>florida, ubi zephyris dant prata foventibus alba</l>
				<l>lilia purpureasque rosas, et sponte ligustris</l>
				<l n="375">albet ager, casia et rubris stellata renidet</l>
				<l>terra papaveribus tepidisque vaporibus halat.</l>
				<l>quin etiam intranti (quum sit laudata marito)</l>
				<l>Obvia fit facibus Hecate vultuque sereno</l>
				<l>Invitat sceptris et castis praeficit umbris.</l>
				<l n="380">illa negat, sed eam petiere per aera nantes</l>
				<l>felicesque animę. precibus superata pudicis</l>
				<l>haec veteres regit imperiis heroidas omnes.</l>
				<l>ergo quid assiduis cruciaris luctibus? angues</l>
				<l>Eumenidum fortasse times? tacuere cerastę</l>
				<l n="385">non minus Hippolyte sedes subeunte beatas,</l>
				<l>quam si Persephones velarent flammea vultus</l>
				<l>rursus et hinnitu fremeret prędator Alaster.</l>
				<pb n="102"/>
				<l>pone igitur lacrimas! en argumenta deorum</l>
				<l>testantur nil stare diu: Titana videmus</l>
				<l n="390">deficere et rutilo casurum saepius igne.</l>
				<l>sed quid ego haec? (gemitus poterit sedare) priorum</l>
				<l>respice fortunam: cecidit Lavinia, quanquam</l>
				<l>Picus avus, matura subit nec Iulia manes.</l>
				<l>quid moror? an quisquam nostrae felicia vitae</l>
				<l n="395">tempora longa vocat vel plurima vivere saecla?</l>
				<l>heu miseri! nos angit amor, nos gaudia rumpunt,</l>
				<l>nos perimunt risus, nos concutit horror et uva</l>
				<l>passa necat &lt;............................</l>
				<l>..........&gt; felix ipsa quidem, quę obnoxia nullis</l>
				<l n="400">casibus ancipitis fortunę despicit auram,</l>
				<l>Hippolyte, quae saepe tuos conspexit ovantes</l>
				<l>(nam non parta tibi semel est victoria) currus,</l>
				<l>cui tituli monumenta sui, cui clara supersunt</l>
				<l>pignora, quae cessit cunctis superantibus. ergo</l>
				<l n="405">pone modum! quid enim iuvat indulgere querelis?</l>
			</lg>
		</div>
	</body>
</text>
</TEI>
