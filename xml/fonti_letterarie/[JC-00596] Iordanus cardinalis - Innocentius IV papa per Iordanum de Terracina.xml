<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>Innocentius IV papa per Iordanum de Terracina</title>
				<author>Iordanus cardinalis</author>
				<respStmt>
					<resp key="print_editor">Edizione critica a stampa a cura di</resp>
					<name>F. Delle Donne</name>
				</respStmt>
				<respStmt>
					<resp key="ALIM2_0">compilato da </resp>
					<name key="ALIM">ALIM</name>
				</respStmt>
				<respStmt>
					<resp key="ALIM2_1">Edizione in formato TEI XML, livello ALIM2_1, a cura di </resp>
					<name key="JC">Jan Ctibor</name>
				</respStmt>
			</titleStmt>
			<extent>
				<measure quantity="1807" unit="words">Parole: 1807</measure>
				<measure quantity="11553" unit="characters_without_spaces">Caratteri (spazi esclusi): 11553</measure>
				<measure quantity="13170" unit="characters_witht_spaces">Caratteri (spazi inclusi): 13170</measure>
			</extent>
			<publicationStmt>
				<publisher>ALIM</publisher>
				<date when="2013-09-01">01/09/2013</date>
			</publicationStmt>
			<notesStmt>
				<note>Genere: Epistolografia</note>
				<note>Tipo: Fonti Letterarie</note>
				<note>Note: Parole: 1828&#13;
Caratteri (spazi esclusi): 11623&#13;
VA&#13;
</note>
				<note>Livello di codifica: 1</note>
			</notesStmt>
			<sourceDesc>
				<biblStruct>
					<monogr>
						<title level="m">Una silloge epistolare della seconda meta del XIII secolo. I «Dictamina» provenienti dall'Italia meridionale del ms. Paris, Bibl. Nat. Lat. 8567</title>
						<editor>F. Delle Donne</editor>
						<imprint>
							<publisher>SISMEL. Edizioni del Galluzzo</publisher>
							<pubPlace>Firenze</pubPlace>
							<date>2007</date>
							<biblScope unit="page">211-218</biblScope>
						</imprint>
					</monogr>
					<series>
						<title level="s">Edizione nazionale dei testi mediolatini</title>
						<biblScope unit="volume">19</biblScope>
					</series>
				</biblStruct>
			</sourceDesc>
		</fileDesc>
		<encodingDesc>
			<projectDesc>
				<p>Testo codificato nel formato TEI XML, versione P5, per essere incluso fra i testi che compongono il progetto ALIM - Archivio della Latinità Italiana del Medioevo.</p>
			</projectDesc>
			<editorialDecl>
				<ab type="boilerplate">La codifica segue le norme standard stabilite dal progetto ALIM, in dettaglio:
					<list>
						<item>Sono state eliminate le sillabazioni: la parola spezzata da un 'a capo' è stata unita alla riga 
							precedente (anche alla pagina precedente, ove necessario). Eccezione: quando una parola è sillabata alla 
							fine di una riga e nella successiva riga appare solo la seconda parte della parola sillabata (quindi il resto
							resto della riga a stampa e vuoto), la parola è stata registrata tutta nella riga in cui essa termina.
						È stato ritenuto prioritario, infatti, mantenere il numero complessivo delle righe di ogni pagina.</item>
					</list>
				</ab>
				<ab type="level">ALIM2_1</ab>
			</editorialDecl>
		</encodingDesc>
		<profileDesc>
			<langUsage>
				<language ident="lat">Latino</language>
			</langUsage>
			<textClass>
				<keywords>
					<term type="form">Prosa</term>
					<term type="source">Fonti Letterarie</term>
					<term type="genre">Epistolografia</term>
				</keywords>
			</textClass>
			<creation>
				<date when-iso="1201/1300">XIII</date>
			</creation>
		</profileDesc>
		<revisionDesc>
			<change who="ALIM">Export nel formato TEI P5 a partire da ALIM 1 [livello ALIM2_0]</change>
			<change when="2018-07" who="JC">Aggiornamento da livello 0 a livello 1, schema TEI ALIM Lite [livello ALIM2_1]. Note: 
<list type="listaNoteJC" resp="#JC"><item resp="#JC">-ok</item></list></change>
		</revisionDesc>
	</teiHeader>

<text>
	<body>
		<pb n="211"/>
		<div>
			<p><lb/>Innocentius episcopus, servus servorum Dei, venerabilibus fratribus
				<lb/>universis Archiepiscopis et episcopis ac dilectis filiis abbatibus, prioribus,
				<lb/>archipresbyteris, decanis, archidiaconis et aliis ecclesiarum prelatis, ad
			<lb/>quos littere iste pervenerint, salutem et apostolicam benedictionem.</p>
			<p><lb/>Magnis et crebris declarata prodigiis christiane fidei rectitudo, iam
				<lb/>novo sancti novi decorata martirio, signorum recentium fulgore coruscat
				<lb/>et multis hactenus roborata portentis, nunc singularium miraculorum
				<lb/>insigniis confirmatur. Ecce de instanti et moderno fidei pugile nova gaudia
				<lb/>prodeunt, triumphalia signa notescunt, vox fusi sanguinis intonat
				<lb/>incliti martirii tuba clangit, terra non silet, sudans aspersione cruoris,
				<lb/>resonat regio nobili predita bellatore. Ipsequemet gladius parricida proclamat:
				<lb/>«hec sunt certe certa fidei sacre indicia, hec ipsius ydonea testimonia,
				<pb n="212"/>
				<lb/>hec eius dignissima munimenta». Propter hoc letati sunt celi, et
				<lb/>terra in tanti perceptione gaudii pariter exultavit. Grandis adest matri
				<lb/>ecclesie causa letitie, multa ei materia iocunditatis advenit: habet unde
				<lb/>Domino canticum novum cantet, unde immense laudis himnum referat
				<lb/>Deo suo, habet plebs catholica unde plaudat, levatis Altissimo manibus,
				<lb/>sonoris iubilet vocibus et letis animis iocundetur; habet christiana
				<lb/>contio unde devotas Conditori concinat cantiones. De orto siquidem fidei
				<lb/>nuper in mensam regis eterni dulcis allatus est fructus; de vinea ecclesie
				<lb/>in regium calicem affluens noviter liquor influxit; quoniam fecundus
				<lb/>palmes hostili mucrone concisus habuit plus humoris, quia cohesit
				<lb/>pressius vive viti. De predicatorum ordine florido prodiit rosa rubens,
				<lb/>que regalibus oblata conspectibus intulit suavitatem odoris, de huius
				<lb/>ecclesie fabrica electus est lapis, qui pressura et tunsione politus
				<lb/>decenter supernis edibus est insertus. In celesti quoque rosario flos amenus,
				<lb/>rubro colore rutilans, nunc est natus in mundo et candido sanctorum
				<lb/>collegio novum munditie lilium est exortum. Unde factum est magnum
				<lb/>in celo gaudium, exultantibus sanctis omnibus et solemnitatem agentibus
				<lb/>tanti festi. Sane beatus Petrus de ordine fratrum predicatorum,
				<lb/>Lombardus origine, prudenter attendens dolosi mundi fallacias et devia
				<lb/>seculi defluentis, cuius blanditiis qui leditur cum lenitur, cum ab hiis in
				<lb/>adolescentie annis provide declinasset, vite semitam eligens tutiorem, ut
				<lb/>a lubricis caute pede retracto firmis posset incedere gressibus, ad divina
				<pb n="213"/>
				<lb/>obsequia se totaliter transtulit, in evangelice institutionis observantiam
				<lb/>cuncta sua convertens studia et universas dirigens actiones, rectum
				<lb/>et lucidum callem sequens, salubrem videlicet ipsius ordinis
				<lb/>regulam, per quam regi valeret et dirigi, duci etiam et induci ad speratam
				<lb/>requiem post laborem. In qua utique triginta fere annorum spatio,
				<lb/>fultus caterva virtutum, fide preambula, spe astante, comite caritate, sic
				<lb/>prevaluit et profecit circa ipsius maxime defensionem fidei, pro qua totus
				<lb/>ardebat, quod contra illius diros hostes, mente intrepida ferventique spiritu
				<lb/>continuum certamen exercens, suum tandem agonem diutinum, victrici
				<lb/>superante martirio, feliciter consummavit. Et sic ipse Petrus, firmus
				<lb/>in petra fidei, petra demum passionis allisus, ad petram Christum
				<lb/>digne laureandus ascendit. Porro ne sacra suorum actuum nos exempla
				<lb/>pretereant, aliqua de vita eius ad instructionem et profectum audientium
				<lb/>referamus. Ipse namque veritatis filius et bonitatis alumpnus, conversatione
				<lb/>conspicuus, spectabilis fama et opinione mirabilis, miro prefulsisse
				<lb/>nitore munditie, virginitatem integre custodisse nec mentis
				<lb/>habuisse nec corporis corruptelam et nullius mortalis criminis sensisse
				<lb/>contactum, firma suorum confessorum assertione monstratur. Et
				<lb/>quia servus delicate nutritus protervit in Dominum, carnem suam assidua
				<lb/>cibi et potus parcitate restrinxit. Ne vero per otii desidiam hostilibus
				<lb/>pateret insidiis, in iustificationibus Domini exercebatur assidue, ut,
				<lb/>eo circa licita totaliter occupato, locum in ipso illicita non haberent et a
				<lb/>spiritualibus nequitiis tutus esset. Nocturna quidem silentia, humane
				<lb/>deputata quieti, post dormitionem brevem decurrebat studiis lectionum
				<pb n="214"/>
				<lb/>et sompni tempus vigiliis occupabat. Dies autem impendebat comodis
				<lb/>animarum, vel sedulis imminendo predicationibus, vel confessionum
				<lb/>audientie insistendo aut hereticum dogma pestiferum validis rationibus
				<lb/>confutando, in quibus specialis dono gratie noscitur claruisse. Devotione
				<lb/>insuper gratus, humilitate lenis, obedientia placidus, benignitate suavis,
				<lb/>pietate compatiens, patientia constans, caritate prestabilis et in cunctis
				<lb/>morum maturitate compositus, alios profusis virtutum aromatibus
				<lb/>attrahebat, fervens quoque amator fidei, cultor precipuus, propugnator
				<lb/>ardentior, sic animo suo illam impresserat, sic se totum in illius mancipaverat
				<lb/>obsequium, quod queque ipsius verba et opera virtutem
				<lb/>fidei redolebant. Cuius dulcedinem lingua eius velut redundans favus
				<lb/>copiose distillans semper illius documenta suavia propinabat. Pro hac
				<lb/>inquam mortem subire cupiens, hoc principaliter a Domino attentis et
				<lb/>crebris supplicationibus postulasse probatur, quod non sineret eum ex
				<lb/>hac luce migrare, nisi sumpto pro illa calice passionis. Unde quia
				<lb/>meruit tantus athleta specialem palmam de pugna tam strenua reportare
				<lb/>ac in celibem patriam sertis presignitus roseis introire, cum de civitate
				<lb/>Cumana, ubi fratrum sui ordinis ibi morantium prior erat, Mediolanum
				<lb/>pergeret pro exequenda inquisitione contra hereticos sibi ab apostolica
				<lb/>sede commissa, sicut in publica predicatione predixerat, quidam de ipsorum
				<lb/>hereticorum credentibus, prece illorum inductus et pretio, in eum iter
				<lb/>salutaris propositi prosequentem funestus insiliit. In agnum utique lupus,
				<lb/>ferus in mitem, in pium impius, furibundus in mansuetum, in modestum
				<lb/>effrenis, prophanus in sanctum presumit insultum, exercet conatum, mortem
				<lb/>intentat. Sacrum autem illius caput gladio crudeliter impetens, diris
				<lb/>in ipsum impressis vulneribus, et satiato sanguine iusti ense, venerandum
				<lb/>illum non divertentem ab hoste, sed exhibentem se protinus hostiam
				<pb n="215"/>
				<lb/>et cesoris sustinentem in patientia truces ictus dimisit, spiritu petente
				<lb/>superna, in ipso loco passionis occisum. Ipso quoque sacrilego percussuras
				<lb/>in Christi ministrum geminas inculcante, ille non querulosa voce murmurans,
				<lb/>sed sufferens omnia patienter, suum Domino spiritum commendabat,
				<lb/>dicens: «in manus tuas, Domine, commendo spiritum meum».
				<lb/>Symbolum etiam cepit dicere fidei, cuius nec in hoc articulo desiit esse
				<lb/>preco, prout ipse nephandus, qui a fidelibus captus fuit et quondam frater
				<lb/>Dominicus, qui comes illius erat, ab ipso littore percussus, diebus aliquibus
				<lb/>supervixit, postea retulerunt. Sic granum frumenti cadens in terram
				<lb/>et infidelium manibus compressum et mortuum uberem consurgit
				<lb/>in spicam, sic botrus in torculari calcatus liquoris redundat in copiam,
				<lb/>sic triticum attritum in area in dominicum horreum excussa palea deportatur,
				<lb/>sic aromata pilo contusa odorem plenius cincunfundunt, sic,
				<lb/>inquam, regnum celorum a violentis percipitur, sic per fidem a sanctis
				<lb/>regna sublimia devincuntur. O quam insigne martirium, quod titulus
				<lb/>tam gloriosus illustrat! Pro defensione namque ac exaltatione catholice
				<lb/>fidei ac observatione obedientie Romane ecclesie vir ille venerabilis
				<lb/>acerrimam mortem tulit. Hic in ecclesia tamquam sidus radians
				<lb/>et lumine fidei et gratia predicationis emicuit. Hic iam in celo quasi
				<lb/>luminare conspicuum et splendore glorie et multorum coruscatione signorum
				<lb/>effulget, quia non vult Dominus ipsius ascondere sanctitatem,
				<lb/>nec meritorum suorum virtutem supprimere in occulto, sed inter
				<lb/>lucentia sanctorum candelabra manifestius exaltare, ut omnibus, qui in
				<pb n="216"/>
				<lb/>ecclesie domo habitant, proferat clarum lumen. Nam nec in vita latere
				<lb/>sic potuit, quin miraculorum claritate pateret. Cuiusdam etenim
				<lb/>nobilis filium pre nimio et horribili totius gule tumore nec loqui nec spirare
				<lb/>valentem, levatis ad Deum manibus et crucis in eum facto signaculo,
				<lb/>illoque accipiente ipsius cappam et in infirmo supponente loco sanavit.
				<lb/>Idem quoque nobilis vehementi postmodum corporis torsione gravatus
				<lb/>credens et metuens exinde sibi mortis imminere discrimen, cappam
				<lb/>ipsam, quam ex tunc conservaverat reverenter fecit afferri, qua suo apposita
				<lb/>pectori, mox vermen quendam duo habentem capita et pilorum densitate
				<lb/>villosum evomuit, plena liberatione sequta. Cuidam etiam iuveni
				<lb/>muto, immisso digito in os eius sueque lingue soluto ligamine, beneficium
				<lb/>loquele concessit. Hec et alia plura, dum viveret, dignatus est per eum
				<lb/>Dominus operari. Post mortem vero ipsius lampades ad sepulchrum eius
				<lb/>venerabile dependentes pluries per se ipsas absque omni humano studio et
				<lb/>ministerio divinitus sunt accense. Quia conveniens nimis erat, ut quoniam
				<lb/>igne ac lumine fidei excellenter claruerat singulare de ipso ignis et luminis
				<lb/>miraculum appareret. Quidam autem dum vesceretur cum aliis et
				<lb/>illius sanctitatem et miracula depravaret, sumpto quodam sub hac obtestatione
				<lb/>morsello, quod eum non posset, si circa hec delinqueret transgluctire,
				<lb/>sensit mox ipsum gutturi suo sic herentem, ut illum educere
				<lb/>vel inducere non valeret. Quare illico penitens et iam vultus mutato
				<lb/>colore, quasi sentiens vicine mortis eventum, facto intra se voto, quod
				<lb/>lingua de cetero ad talia non laxaret, fuit protinus, illo evomito, liberatus.
				<lb/>Idropica quedam ad locum passionis ipsius auxilio viri perveniens,
				<lb/>fusa ibi oratione, sanitatem integram mox recepit. Obsessas a demonibus
				<lb/>longo tempore mulieres martir ipse, deiectis illis cum multo sanguinis
				<lb/>vomitu de corporibus liberavit. Febres expulit languoresque curavit
				<pb n="217"/>
				<lb/>plurimos et diversos. Cuiusdam sinistre manus digitum ex morbo
				<lb/>fistule, plurium foraminum concavitate defossum, mira consolidatione
				<lb/>sanavit. Quidam insuper puer ex casu gravissimo sic oppressus, et motu et
				<lb/>sensu penitus destitutus, tanquam mortuus defleretur, mox apposita de
				<lb/>terra suo pectori, sacro eiusdem martiris cruore contacta, incolumis exurrexit.
				<lb/>Quedam cuius carnem cancer edax sedula corrosione vorabat, linitis
				<lb/>huiusmodi terra vulneribus, est curata. Alii etiam diversis infirmitatibus
				<lb/>occupati, qui sepulchrum eius in vehiculis et aliis substentaculis adierunt,
				<lb/>exinde postmodum, plena incolumitate recepta, sine aliquibus subsidiis
				<lb/>rediere. Ad hec magna hereticorum et ipsorum credentium multitudo,
				<lb/>cum tantam fidei adverterent efficaciam et ad eam tot certis et apertis
				<lb/>signorum indiciis tamquam quibusdam clamantibus preconibus vocarentur,
				<lb/>nec possent quasi tam valide illorum instantie non parere ad ipsius
				<lb/>lucem fidei de sui erroris nubilo est conversa. Quid plura? His et quam
				<lb/>multis aliis miraculis gloriosis magnificavit Dominus sanctum suum, et
				<lb/>colendum exhibuit universis. Letetur itaque totus fidelium cetus et laudum
				<lb/>carmina Domino concinat alta voce, quod a suis tanquam Christi
				<lb/>coheredibus mansiones celice possidentur; exultet mater ecclesia, quod
				<lb/>palmes suus, quem in agro fidei plantavit et coluit, in celeste plantarium
				<lb/>est translatus. Gaudeat et insignis fratrum predicatorum ordo,
				<lb/>quod ex ipso prosiliit stella micans, cuius fulgentes radii in lumen hic
				<lb/>peregrinantium diffunduntur. Erubescant fallaces heretici, evangelice quidem
				<lb/>falsarii veritatis, quod sua mendacia commenta vilescunt et convalescunt
				<lb/>catholica et apostolica documenta. Obmutescant dolosa ipsorum
				<lb/>labia et impudentes frontes decidant tam confuse. Cum ille cuius veracem
				<lb/>instructionem et salutaria monita renuebant cuique mortis intulere supplicium,
				<lb/>in celo iam regnet inter agmina beatorum. Et mirum cum aperte
				<lb/>conspiciant Dei ecclesiam, talibus fulciri columpnis, talibus parietibus
				<lb/>circumcingi, talibus consurgere incrementis, talibus propugnaculis communiri,
				<lb/>talibus defensari patronis, talibus miraculis illustrari, quod nichilominus
				<pb n="218"/>
				<lb/>in noctis tenebris et mortis caligine gradiuntur, quodque a suis
				<lb/>oculis squamas non abiciunt cecitatis, ut verum lumen videant et sequantur.
				<lb/>Ceterum quia convenit, ut quem Dominus in celo magnificat, mundus
				<lb/>colat, nos de sanctitate vite ac veritate miraculorum ipsius martiris inquiri
				<lb/>fecimus diligenter, et quia post inquisitionem solertem, studiosam examinationem
				<lb/>et discussionem solempnem plura etiam et maiora de ipso comperimus
				<lb/>quam insinuata fuissent, eum de communi fratrum nostrorum et
				<lb/>prelatorum omnium tunc apud sedem apostolicam existentium consilio et
				<lb/>assensu, confisi de omnipotentis Dei virtute, auctoritate quoque beatorum
				<lb/>Petri et Pauli apostolorum eius, ac nostra, sanctorum martirum
				<lb/>cathalogo duximus ascribendum. Ideoque universitatem vestram monemus
				<lb/>et hortamur attente, per apostolica scripta vobis precipiendo mandantes,
				<lb/>quatenus III kalendis maii festum eiusdem devote ac solempniter celebretis
				<lb/>et faciatis a vestris subditis veneratione congrua celebrari, ut pia eius
				<lb/>intercessione et hic a noxiis protegi et in futuro sempiterna consequi gaudia
				<lb/>valeatis; et, ut ad venerabile ipsius sepulchrum ardentius et affluentius
				<lb/>christiani populi confluat multitudo ac celebrius eiusdem martiris colatur
				<lb/>festivitas, omnibus vere penitentibus et confessis, qui cum reverentia
				<lb/>illuc in eodem festo annuatim accesserint, ipsius suffragia petituri, de
				<lb/>omnipotentis Dei misericordia et beatorum Petri et Pauli apostolorum eius
				<lb/>auctoritate confisi, annum unum et XL dies; accedentibus vero annis singulis
				<lb/>ad predictum sepulchrum infra eiusdem festi quindenam, XL dies de
			<lb/>iniuncta sibi penitentia misericorditer relaxamus.</p>
			<p><lb/>Datum Perusii VIIII kalendis aprilis pontificatus nostri anno
			<lb/>decimo.</p>
		</div>
	</body>
</text>
</TEI>
