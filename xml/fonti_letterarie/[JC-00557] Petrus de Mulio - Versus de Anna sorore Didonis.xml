<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>Versus de Anna sorore Didonis</title>
				<author>Petrus de Mulio</author>
				<respStmt>
					<resp key="print_editor">Edizione critica a stampa a cura di</resp>
					<name>G. Billanovich</name>
				</respStmt>
				<respStmt>
					<resp key="ALIM2_0">esportazione in formato TEI XML livello 0 effettuata da </resp>
					<name key="AC">Antonio Corvino</name>
				</respStmt>
				<respStmt>
					<resp key="ALIM2_1">Edizione in formato TEI XML, livello ALIM2_1, a cura di </resp>
					<name key="JC">Jan Ctibor</name>
				</respStmt>
			</titleStmt>
			<extent>
				<measure quantity="1622" unit="words">Parole: 1622</measure>
				<measure quantity="9426" unit="characters_without_spaces">Caratteri (spazi esclusi): 9426</measure>
				<measure quantity="10838" unit="characters_witht_spaces">Caratteri (spazi inclusi): 10838</measure>
			</extent>
			<publicationStmt>
				<publisher>ALIM</publisher>
				<date when-iso="2002-09-14">14/09/2002</date>
			</publicationStmt>
			<notesStmt>
				<note>Genere: Poesia epica</note>
				<note>Tipo: Fonti Letterarie</note>
				<note>Tipo: </note>
				<note>Note: Parole: 1702&#13;&#10;Caratteri: 9657&#13;&#10;&lt;..&gt; includono correzioni dell&apos;editore&#13;&#10;GCA</note>
				<note>Livello di codifica: 1</note>
			</notesStmt>
			<sourceDesc>
				<biblStruct>
					<analytic>
						<title>Giovanni del Virgilio, Pietro da Moglio, Francesco da Fiano</title>
						<editor>G. Billanovich</editor>
					</analytic>
					<monogr>
						<title level="j">Italia medioevale e umanistica</title>
						<imprint>
							<date>1964</date>
							<biblScope unit="volume">7</biblScope>
							<biblScope unit="page">301-307</biblScope>
						</imprint>
					</monogr>
				</biblStruct>
			</sourceDesc>
		</fileDesc>
		<encodingDesc>
			<projectDesc>
				<p>Testo codificato nel formato TEI XML, versione P5, per essere incluso fra i testi che compongono il progetto ALIM - Archivio della Latinit&#224; Italiana del Medioevo.</p>
			</projectDesc>
			<editorialDecl>
				<ab type="boilerplate">La codifica segue le norme standard stabilite dal progetto ALIM, in dettaglio:
					<list>
						<item>Sono state eliminate le sillabazioni: la parola spezzata da un 'a capo' &#232; stata unita alla riga 
							precedente (anche alla pagina precedente, ove necessario). Eccezione: quando una parola &#232; sillabata alla 
							fine di una riga e nella successiva riga appare solo la seconda parte della parola sillabata (quindi il resto
							resto della riga a stampa e vuoto), la parola &#232; stata registrata tutta nella riga in cui essa termina.
						&#200; stato ritenuto prioritario, infatti, mantenere il numero complessivo delle righe di ogni pagina.</item>
					</list>
				</ab>
				<ab type="level">ALIM2_1</ab>
			</editorialDecl>
		</encodingDesc>
		<profileDesc>
			<langUsage>
				<language ident="lat">Latino</language>
			</langUsage>
			<textClass>
				<keywords>
					<term type="form">Versi</term>
					<term type="source">Fonti Letterarie</term>
					<term type="genre">Poesia epica</term>
				</keywords>
			</textClass>
			<creation>
				<date when-iso="1301/1400">XIV</date>
			</creation>
		</profileDesc>
		<revisionDesc>
			<change who="AC">Export nel formato TEI P5 a partire da ALIM 1 [livello ALIM2_0]</change>
			<change when="2018-06" who="JC">Aggiornamento da livello 0 a livello 1, schema TEI ALIM Lite [livello ALIM2_1]</change>
		</revisionDesc>
	</teiHeader>

<text>
	<body>
		<div>
			<lg>
				<l>Exulis ut Tyrie cineres pia condidit Anna,</l>
				<l>que sua fata ferant cantu, bona Pyeris, ede.</l>
				<l>Byrsa, futura potens Latioque tremenda superbo,</l>
				<l>sicut erat lacrimans et acerbo concita motu,</l>
				<l n="5">quam duce sceptrifera privarant ensis et ignis,</l>
				<l>stabat inexpletis operum compagibus omnis</l>
				<l>territa nec solito vigilum munita favore.</l>
				<l>Quid mare, quid faciant urbes tutore carentes,</l>
				<l>unica deficiens tantas cum fregerit arces</l>
				<l n="10">femina? Mox igitur pridem despectus Iarbas</l>
				<l>improvisus adest. Nec iam circundare muros</l>
				<l>est opus: irrumpit, custos quia certus abesset.</l>
				<l>Sic pavor ac error populum prostraverat omnem.</l>
				<l>Rex securus init, gens et Getula per urbem</l>
				<l n="15">funditur; excipiunt Mauros templumque forumque;</l>
				<l>regia corripitur. Thalamos Iarba negatos</l>
				<l>dum subit: &#171; En &#187;, inquit, &#171; totiens abiectus Elysse</l>
				<l>connubiis, rebus potior; venundata tellus</l>
				<l>in proprios redeat, vis iura potentia reddat.</l>
				<l n="20">He debentur opes nobis et cara supellex&#187;.</l>
				<l>Comperit excisum Dydonis marmore nomen</l>
				<l>rex, ea quod moriens mandarat carmine fingi</l>
				<l>- Troius Eneas, falso pietatis honore</l>
				<l>insignis, gladium quo me dedit ipsa necarem. -</l>
				<l n="25">Dum legit hoc, quanquam crudus, pietate movetur</l>
				<l>Afer et: &#171;O Dydo, cur me, pulcerrima, spresti?&#187;,</l>
				<l>dixerat, &#171; Heu, Phrigios ducentia carbasa nautas</l>
				<l>accipis, infelix! Pocior tibi nostra fuisset</l>
				<l>flamma! Sed hic semper sexus peiora sequetur&#187;.</l>
				<l n="30">Hinc silet et trepidam componit providus aulam</l>
				<l>atque suis addit Byrse moderamina sceptris.</l>
				<l>Aufugiunt Tyrii quorsum tulit impetus errans.</l>
				<l>Sic vertuntur opes, alieno parta labore</l>
				<l>transit ad exosos crebro fortuna tyrannos.</l>
				<l n="35">Interea laribus permittitur Anna sororis</l>
				<l>sistere; sed vitam suspiria mesta perurgent.</l>
				<l>Que fuerat regina prius vel regia consors,</l>
				<l>nunc famule ritu servat mandata iubentum</l>
				<l>assummitque dapes alienis anxia votis</l>
				<l n="40">et generosa cliens meret noctesque diesque,</l>
				<l>felix si liceat propria non pellier ede.</l>
				<l>Ter duodena poli lustrarat signa Diane</l>
				<l>frater et extivas dederat ter montibus umbras</l>
				<l>pellitur Anna domo, patria quoque mesta fugatur.</l>
				<l n="45">Ante tamen Manes placat cessura sororis,</l>
				<l>thura focis miscens et verba novissima solvens:</l>
				<l>&#171; Heu, germana, vale, quondam michi vita meumque</l>
				<l>lumen in hoc seclo! Nunc, et michi nomine Dydo</l>
				<l>dulcis, an exaudis, fas est que solvere, iusta?</l>
				<l n="50">Heu, heu non alias Annam tua busta licebit</l>
				<l>cernere! Quid loquimur? Meritas finire querelas</l>
				<l>heu vetor! Heu fugio! Cineri vix oscula figo.</l>
				<l>Iamque vale; dudum surgentia castra, valete;</l>
				<l>hostis Iarba, vale, dum clemens menia serves</l>
				<l n="55">hec. Abeo&#187;. Dixit fugiens et litore cedit,</l>
				<l>Neptumnum secura petens comitesque fugatos.</l>
				<l>Labitur illacrimans dilectaque menia spectat;</l>
				<l>dumque licet, terras abeuntes lumine captat</l>
				<l>suspirans, demum visu defecta resedit.</l>
				<l n="60">Terra ferax Melite, Libicis circundata nimphis,</l>
				<l>prima ratem recipit, servit que regia Bato.</l>
				<l>Batus amicus erat, quondam gratissimus hospes:</l>
				<l>officio nullum piguit perquirere caros;</l>
				<l>hospitium Phenissa docet, sibi nacta benignum.</l>
				<l n="65">Rex ubi perdidicit veteres casusque recentes:</l>
				<l>&#171; Quantulacunque manet, tellus hec serviat Anne &#187;,</l>
				<l>fatur, et e rebus coniungit robora verbis.</l>
				<l>Exul agit felix, sic dum conceditur esse;</l>
				<l>sed nec fata sinunt: iterum quoque livida surgit</l>
				<l n="70">sors misere, parvam non concessura quietem.</l>
				<l>Pygmalion frater saturato pectore nondum</l>
				<l>insequitur profugam Batoque inferre minatur</l>
				<l>bellum, ni regnis abigat vel sponte sororem.</l>
				<l>Hinc acies ciet ille suas. Quo territus hospes</l>
				<l n="75">Phenissam merens ad se clam convocat Annam</l>
				<l>atque: &#171;Soror&#187;, dixit, &#171;nobis ignosce coactis.</l>
				<l>Nostras noscis opes germanumque ipsa potentem.</l>
				<l>Aio, sed invitus: te propter bella minatur</l>
				<l>et movet ipse suos - vulgo stat fama - paratus.</l>
				<l n="80">Iam vicinus adest, nec nos perferre valemus.</l>
				<l>Heu fuge ; nos bellis, te vinclis exime mortis &#187; .</l>
				<l>Plura locuturum lacrimis non passa subortis</l>
				<l>Anna: &#171;Quid in longum&#187;, fatur, &#171;mala nostra recenses?</l>
				<l>Scimus, et est nimium nobis sors dira probata.</l>
				<l n="85">En fugio reddoque tibi pro munere grates.</l>
				<l>O felix germana, tuo feliciter usa</l>
				<l>funere! Nos utinam tecum tua fata tulissent! &#187;</l>
				<l>Sic ait, et lacrimans lacrimantem litore regem</l>
				<l>liquerat. Excipiunt naute, quos illa precatur:</l>
				<l n="90">&#171; Siqua, pii comites, superest pietatis ymago,</l>
				<l>mergite gurgitibus caput hoc damnataque membra,</l>
				<l>equoreis - nam terra fugit - me fundite monstris.</l>
				<l>Quo feror? Unde michi vel quenam vita supersit?</l>
				<l>Vos saltem, comites, concessis vivite terris</l>
				<l n="95">meque mari solam fugientes linquite sevo &#187;.</l>
				<l>Dixerat. Exibat cunctorum fletus in ora.</l>
				<l>Quos teneat cursus vel que secet equora mussat,</l>
				<l>plurima conniciens. Tandem proponit adire</l>
				<l>in celebrem fama Cameren, latebris quasi tutam.</l>
				<l n="100">Dirigit huc igitur rapido sua vela profundo;</l>
				<l>nec tenuit cursum, stadiis dum quatuor arvo</l>
				<l>affuit optato, credens iam litore sisti.</l>
				<l>Quis freta fida vocet? Languentia carbasa ponit</l>
				<l>nauta solo, remis curans incumbere solis.</l>
				<l n="105">Ast mox adverso tolluntur flamine fluctus</l>
				<l>et Nothus infelix rectorem iactat in undas,</l>
				<l>precipitans pelago. Desevit murmure pontus</l>
				<l>horrifico, visas amittunt lumina terras,</l>
				<l>et ratis in cursu crebris iactata procellis</l>
				<l n="110">ethera nunc tangit, nunc imas calcat arenas.</l>
				<l>Vincitur artis opus ventis et fluctibus una,</l>
				<l>nec secus ac alii metuant, timet ipse magister.</l>
				<l>Exul adhuc tumidas agitur Phenissa per undas;</l>
				<l>opposita celans rorantia lumina veste</l>
				<l n="115">luget et: &#171; Ah &#187;, clamat, &#171;terreno condita busto,</l>
				<l>felix Dido, iaces! Soror en tua spargar arenis!</l>
				<l>Felix in patriis tegitur quicunque sepulcris!</l>
				<l>Nos simul in patria, profuge simul egimus ambe;</l>
				<l>morte sed abripimur, rapiunt et corpora passim</l>
				<l n="120">diversis elementa locis. At quid queror excors?</l>
				<l>In mortem properemus &#187;, ait. Tum talia questam</l>
				<l>ex insperato vertunt ad litora fluctus</l>
				<l>Laurentum. Puppis iacitur vi turbinis atri</l>
				<l>in terras lacera penitus compage carine.</l>
				<l n="125">Anna tamen comitum magna cum parte superstat.</l>
				<l>Sistitur. Ignorant quo se sua fata tulissent</l>
				<l>atque locis errant; nondum pericla liquoris</l>
				<l>evasisse putant, quanquam sibi maxima servet</l>
				<l>terra, per incertum fessos tractura laborem.</l>
				<l n="130">Iam domitor Turni, quesita coniuge fretus</l>
				<l>et regno, populos una dicione regebat,</l>
				<l>gentibus et proprio preerat iam iure duabus;</l>
				<l>hic securus erat bellorum pace peracta.</l>
				<l>Tum casu gradiens solo comitatus Achate,</l>
				<l n="135">litore dotali titubantem prospicit Annam,</l>
				<l>haud habitu qualem Tyriis cognoverat hospes</l>
				<l>arcibus aut vultu, sed qualem tempora prebent.</l>
				<l>Miratur, nec vera putat sua visa fuisse;</l>
				<l>namque quid in Latias Annam deduceret oras</l>
				<l n="140">nescit. At exclamat: &#171;Non erras!&#187; fidus Achates.</l>
				<l>Postquam certa fides regi: &#171;Pro Iuppiter &#187;, inquit,</l>
				<l>&#171; magne, soror, vivis? Quo te sub sidere iactas? &#187;</l>
				<l>Illa graves questus lacrimoso suscitat ore:</l>
				<l>&#171; Vivimus, Enea, vita si tristia donant;</l>
				<l n="145">nullus in orbe miser, nec tu graviora subisti.</l>
				<l>Omnibus e terris, omni nos pellimur alto;</l>
				<l>di, genus humanum nos, et nos astra fatigant;</l>
				<l>quicquid adest fugimus, rapimur sine fine malorum.</l>
				<l>Omnia coniurant, nec sunt exempla piorum&#187;.</l>
				<l n="150">Has dabat et plures exul miseranda querelas</l>
				<l>atque truces casus flendo Dydonis inibat.</l>
				<l>Senserat Eneas; lugentis verba recidens,</l>
				<l>flens tamen amonitu Dydonis, talia fatur:</l>
				<l>&#171;Anna, per hoc sceptrum, quo me debere potiri</l>
				<l n="155">audieras dudum, iuro, Phrigiosque Penates</l>
				<l>quos huc advexi, fatis fugisse coactum</l>
				<l>me, divisque super motum pellentibus isdem.</l>
				<l>Nec quia fugissem speravi tale minari</l>
				<l>fata nefas; superasse fidem iam sentio casus.</l>
				<l n="160">Neu michi nota refer; vidi non digna relatu,</l>
				<l>Tartareas iussu Parcarum vectus ad umbras.</l>
				<l>Non ego maiori gemitu flevisse Creusam</l>
				<l>nec potui caro genitori mestior isse;</l>
				<l>testor, cara, deos Manes comitemque Sibillam.</l>
				<l n="165">Sed te que ratio, que talem sidera iactant? &#187;</l>
				<l>Incipit illa retro casusque recensuit omnes.</l>
				<l>Hanc pius Eneas verbis solatur amicis.</l>
				<l>&#171;Omnem pone metum, magnum depone dolorem:</l>
				<l>atria nostra tibi reddent Kartaginis arces.</l>
				<l n="170">Hic soror, hic &lt;et&gt; opes, hic &lt;et&gt;, carissima, frater</l>
				<l>mitis erit. Nondum nos transiit orane beatum.</l>
				<l>Grata venis per te, dilectam perque sororem,</l>
				<l>plurima cui tecum pariter debere fatemur &#187;.</l>
				<l>Quid reliquum speret? Promissis annuit Anna</l>
				<l n="175">Dardaniumque ducem sequitur fidensque Penates</l>
				<l>intrat honoratos ubi regnat nata Latini.</l>
				<l>Quam sic affatur facie rex ipse serena:</l>
				<l>&#171; Hanc ut germanam, coniunx mitissima, trado.</l>
				<l>Cui sunt muneribus obnoxia nostra receptis</l>
				<l n="180">regna damus et opes simul et quecunque tenemus.</l>
				<l>Orta Tyro, Libicis regnum possedit in oris.</l>
				<l>Hic me naufragio iactu&lt;m&gt; compassa levavit:</l>
				<l>exulat illa, pari relevetur digna favore.</l>
				<l>Non minus illius tibi sit quam cura sororis &#187;.</l>
				<l n="185">Suscipit hanc facie leta, sed pectora vulnus</l>
				<l>clausa tenent tacitum, simulata mente benigna;</l>
				<l>et putat hec Tyrio placeat quod barbara cultu,</l>
				<l>donaque preterea videat cum ferre maritum,</l>
				<l>plura tamen mitti clam cogitat anxia visis.</l>
				<l n="190">Quid morer? Esse pios penitus non retur amores;</l>
				<l>invidie stimulis ergo torquetur et odit,</l>
				<l>fert et in &lt;in&gt;sontem seve curvamina mentis;</l>
				<l>et cupit ulcisci tanquam de pellice furens.</l>
				<l>En que crediderat tutos subiisse Penates</l>
				<l n="195">et vite reliquum pacata sorte tueri,</l>
				<l>adversis ferienda manet circundata telis.</l>
				<l>Heu nullum facinus mulier suspecta relinquit,</l>
				<l>sexus et ille furens nil non pertentat ineptum!</l>
				<l>Iam breve deposita curarum parte quierat,</l>
				<l n="200">inscia quo sevi iactetur turbine fati,</l>
				<l>Anna; sed hac semper mortalia lege vehuntur.</l>
				<l>Noctis erant tenebre, Phenissam somnus habebat</l>
				<l>altus et in thalamos venit Dydonis ymago,</l>
				<l>talibus et lugens dictis affata sororem:</l>
				<l n="205">&#171;Sit mora nulla fuge, falsis te subtrahe tectis;</l>
				<l>indubius te terror habet; iam proxima mors est;</l>
				<l>surge &#187; . Manu dicens visa est agitare cubile</l>
				<l>atque fores aura sonitum quatiente dedere.</l>
				<l>Hinc rapitur tectoque fremens evanuit alto.</l>
				<l n="210">Diffugit Anna thoris et prompta&lt;m&gt; nacta fenestram</l>
				<l>desilit - audacem metus ipse coegerat esse -</l>
				<l>et pedibus nudis currit passisque capillis</l>
				<l>ac tunica tantum corpus contecta recincta:</l>
				<l>cursitat ante lupum celerans uti damula visum.</l>
				<l n="215">Avia per properans nullo fert tramite gressum,</l>
				<l>donec ad oppositum cursu luctata Numicum</l>
				<l>venit, et, ut premerent hostes sua terga, precatur:</l>
				<l>&#171; Numen in ignoto resides quodcunque fluento,</l>
				<l>mitius es misere terrisque fretoque fugate;</l>
				<l n="220">adde malis finem metamque impone labori &#187;.</l>
				<l>Dixerat, excipitur fluviali protinus ulva,</l>
				<l>cornigerique dei fertur latuisse sub undis.</l>
				<l>Ecce sequens toto cum sol lucescerat orbe,</l>
				<l>non videt Eneas aliis astantibus Annam</l>
				<l n="225">et percontatur cunctos quacunque fuisset.</l>
				<l>Atria tota fremunt; nulli tamen agnita res est.</l>
				<l>Vestigant partes varias; vestigia quedam</l>
				<l>apparere ferunt; illo tunc convolat omnis</l>
				<l>turba, per inspectos ad flumina tracta meatus.</l>
				<l n="230">Hic extrema pedum cuncti dum signa capessunt,</l>
				<l>voce cient querula, stat ripis flebile murmur;</l>
				<l>utque diu curva passim statione stetere,</l>
				<l>vox audita datur - perhibent si vera priores -:</l>
				<l>&#171;Nimpharum placidi sum Sydonis una Numici:</l>
				<l n="235">solus in orbe levat nostros deus iste labores &#187;.</l>
				<l>Quisquis adest dicto secum miratur et heret.</l>
				<l>Tum sic Anchisa genitus seniore profatur:</l>
				<l>&#171;Per fluvii semper labentis, nimpha, liquores,</l>
				<l>perque tuos Manes iuramus perque parentes:</l>
				<l n="240">mens erat, in nostris ut te deus appulit oris,</l>
				<l>omne decus regni tecum partirier huius,</l>
				<l>nilque sorore minus tu nobis, Anna, fuisses.</l>
				<l>Nunc et inoblita semper te mente colemus;</l>
				<l>nulla tuum nomen nostra inficiabitur etas</l>
				<l n="245">atque tuis meritis semper celebrabere diva&#187;.</l>
				<l>Dixerat illacrimans et festis gaudia mentis</l>
				<l>apparat; erratis discumbit protinus arvis</l>
				<l>tota deam magna celebrans cum laude caterva,</l>
				<l>annuaque assiduo peragens sollemnia cultu.</l>
			</lg>
		</div>
	</body>
</text>
</TEI>
