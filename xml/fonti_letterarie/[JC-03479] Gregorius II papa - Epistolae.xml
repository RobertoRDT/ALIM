<TEI xmlns="http://www.tei-c.org/ns/1.0">
	<teiHeader>
		<fileDesc>
			<titleStmt>
				<title>Epistolae</title>
				<author>Gregorius II papa</author>
				<respStmt>
					<resp key="print_editor">Edizione critica a stampa a cura di</resp>
					<name>W. Gundlach</name>
				</respStmt>
				<respStmt>
					<resp key="ALIM2_0">esportazione in formato TEI XML livello 0 effettuata da </resp>
					<name key="EF">Edoardo Ferrarini</name>
				</respStmt>
				<respStmt>
					<resp key="ALIM2_1">Edizione in formato TEI XML, livello ALIM2_1, a cura di </resp>
					<name key="JC">Jan Ctibor</name>
				</respStmt>
			</titleStmt>
			<extent>
				<measure quantity="3665" unit="words">Parole: 3665</measure>
				<measure quantity="23604" unit="characters_without_spaces">Caratteri (spazi esclusi): 23604</measure>
				<measure quantity="26928" unit="characters_witht_spaces">Caratteri (spazi inclusi): 26928</measure>
			</extent>
			<publicationStmt>
				<publisher>ALIM</publisher>
				<date when="2015-12-26">26/12/2015</date>
			</publicationStmt>
			<notesStmt>
				<note>Genere: Epistolografia</note>
				<note>Tipo: Fonti Letterarie</note>
				<note>Note: Parole: 3.725&#13;
Caratteri (spazi esclusi): 23.942&#13;
ES</note>
				<note>Livello di codifica: 1</note>
			</notesStmt>
			<sourceDesc>
				<biblStruct>
					<analytic>
						<author>Gregorius II papa</author>
						<title>Epistolae</title>
						<editor>W. Gundlach</editor>
						<editor>E. Dümmer</editor>
					</analytic>
					<monogr>
						<title level="m">MGH, Epistolae Merowingici et Karolini aevi. Tomus I</title>
						<imprint>
							<pubPlace>Berlin</pubPlace>
							<date>1892</date>
							<biblScope unit="page">93</biblScope>
                                                        <biblScope unit="page">258</biblScope>
                                                        <biblScope unit="page">266-270</biblScope>
                                                        <biblScope unit="page">273-277</biblScope>
                                                        <biblScope unit="page">700-701</biblScope>
						</imprint>
					</monogr>
					<series>
						<title level="s">MGH, Epp.</title>
						<biblScope unit="volume">3</biblScope>
					</series>
				</biblStruct>
			</sourceDesc>
		</fileDesc>
		<encodingDesc>
			<projectDesc>
				<p>Testo codificato nel formato TEI XML, versione P5, per essere incluso fra i testi che compongono il progetto ALIM - Archivio della Latinità Italiana del Medioevo.</p>
			</projectDesc>
			<editorialDecl>
				<ab type="boilerplate">La codifica segue le norme standard stabilite dal progetto ALIM, in dettaglio:
					<list>
						<item>Sono state eliminate le sillabazioni: la parola spezzata da un 'a capo' è stata unita alla riga 
							precedente (anche alla pagina precedente, ove necessario). Eccezione: quando una parola è sillabata alla 
							fine di una riga e nella successiva riga appare solo la seconda parte della parola sillabata (quindi il resto
							resto della riga a stampa e vuoto), la parola è stata registrata tutta nella riga in cui essa termina.
						È stato ritenuto prioritario, infatti, mantenere il numero complessivo delle righe di ogni pagina.</item>
					</list>
				</ab>
				<ab type="level">ALIM2_1</ab>
			</editorialDecl>
		</encodingDesc>
		<profileDesc>
			<langUsage>
				<language ident="lat">Latino</language>
			</langUsage>
			<textClass>
				<keywords>
					<term type="form">Prosa</term>
					<term type="source">Fonti Letterarie</term>
					<term type="genre">Epistolografia</term>
				</keywords>
			</textClass>
			<creation>
				<date when-iso="0701/0800">VIII</date>
			</creation>
		</profileDesc>
		<revisionDesc>
			<change who="EF">Export nel formato TEI P5 a partire da ALIM 1 [livello ALIM2_0]</change>
			<change when="2018-07" who="JC">Aggiornamento da livello 0 a livello 1, schema TEI ALIM Lite [livello ALIM2_1]. Note: 
<list type="listaNoteJC"><item type="itemNotaJC">-ok</item></list></change>
		</revisionDesc>
	</teiHeader>

<text>
	<body>
		<pb n="93"/>
		<div>
			<head type="salutatio"><lb/>GREGORIUS EPISCOPUS, SERVUS SERVORUM DEI, AUSTROBERTO REVERENDISSIMO
			<lb/>FRATRI, SANCTAE VIENNENSIS ECCLESIAE ARCHIEPISCOPO.</head>
			<p><lb/>Desiderabiles literas vestrae sanctitatis accepi, in quibus indicastis, statum ecclesiae
				<lb/>catholicae pietate firmum apud ecclesiam Gallorum manere. Beati enim Petri
				<lb/>fides in soliditate fundata est, quae illuc plena manavit ac sincerissima, domino Deo
				<lb/>nostro cooperante, persistit nec ullis errorum moribus suffunditur. Munera, quae
				<lb/>misistis in odorem suavitatis peregrinis et captivis Deo offerenda, gratanter quasi
				<lb/>benedictionem suscepimus et indigentibus Christi sustentationem praebuimus. Ipse
				<lb/>dominus noster Iesus Christus, qui coepit in vobis opus bonum, perficiet usque in
			<lb/>diem Christi Iesu.</p>
			<p><lb/>Reverendum fratrem Bonifacium rudibus gentibus episcopum designavimus, quem
				<lb/>vestra caritas principibus Francorum insinuare non gravetur, ut legationem nostram
			<lb/>adimpleat.</p>
			<p><lb/>Auctoritatem ecclesiae vestrae, quam venerabiliter usa a beato Petro promeruit
				<lb/>quamque usque nunc praedecessoribus meis firmantibus retinet, et roborare cupimus
			<lb/>et ut inde decoretur ecclesia vestra volumus et apostolico dono praeoptamus.</p>
			<p><lb/>Data pridie Kalendas Septembris, imperante piissimo Leone augusto anno III,
			<lb/>regni eius.</p>
		</div>
		<pb n="258"/>
		<div>
			<head type="salutatio"><lb/>GREGORIUS SERVUS SERVORUM DEI BONIFATIO RELEGIOSO
			<lb/>PRESBITERO.</head>
			<p><lb/>Exigit manifestata nobis relegiosi propositi tui pie in Christo flagrantis intentio
				<lb/>et adprobata sincerissima fidei tuae perlata relatio, ut ad dispensationem verbi divini,
				<lb/>cuius per gratiam Dei curam gerimus, te conministro utamur. Experientes proinde,
				<lb/>te ab infantia sacras litteras didicisse profectusque indolem ad augmentum crediti
				<lb/>caelitus talenti prospectu divini amoris extendere, videlicet gratiam cognitionis caelestis
				<lb/>oraculi in laborem salutiferae praedicationis – ad innotescendum gentibus incredulis
				<lb/>mysterium fidei – instanti conatu expendere, conlaetamur fidei tuae et adiutores
				<lb/>effici cupimus gratiae praerogatae. Idcirco, quia praemissi conatus pium
				<lb/>affectum usque ad apostolicae sedis modesta praevisione perduxisti consultum – ut,
				<lb/>membrum ex membro, proprii corporis caput requirens, motum mentis probares,
				<lb/>capitisque arbitrio humiliter te submittens, eius directioni iusto tramite properans,
				<lb/>solidati conpaginis plenitudo exsistas – ideo in nomine indivisibilis trinitatis per inconcussam
				<lb/>auctoritatem beati Petri apostolorum principis, cuius doctrinae magisteriis
				<lb/>dispensatione fungimur et locum sacrae sedis amministramus, modestiam tuae relegionis
				<lb/>instituimus atque praecipimus, ut in verbo gratiae Dei – quo igne salutifero,
				<lb/>quem mittere Dominus venit in terram, enitere videris – ad gentes quascumque
				<lb/>infidelitatis errore detentas properare Deo comitante potueris, ministerium regni Dei
				<lb/>per insinuationem nominis Christi domini dei nostri veritatis suasione designes et per
				<lb/>spiritum virtutis et dilectionis ac sobrietatis praedicationem utriusque testamenti mentibus
				<lb/>indoctis consona ratione transfundas. Disciplinam denique sacramenti, quam ad
				<lb/>initiandos Deo praevio credituros tenere studeas, ex formula officiorum sanctae nostrae
				<lb/>apostolicae sedis – instructionis tuae gratia, praelibata – volumus ut intendas.
				<lb/>Quod vero actioni susceptae tibi deesse perspexeris, nobis, ut valueris, intimare curabis.
			<lb/>Bene vale.</p>
			<p><lb/>Data Id. Maii, imperante domno piissimo augusto Leone a Deo coronato magno
			<lb/>Imperatore anno tertio, post consulatum eius anno tertio, indictione secunda.</p>
		</div>
		<pb n="266"/>
		<div>
			<head type="salutatio"><lb/>GREGORIUS EPISCOPUS, SERVUS SERVORUM DEI, UNIVERSIS REVERENTISSIMIS
				<lb/>ET SANCTISSIMIS FRATRIBUS, COEPISCOPIS, RELEGIOSIS
				<lb/>PRESBITERIS SEU DIACONIBUS, GLORIOSIS DUCIBUS, MAGNIFICIS CASTALDIIS,
			<lb/>COMITIBUS ETIAM VEL CUNCTIS CHRISTIANIS DEUM TIMENTIBUS.</head>
			<p><lb/>Sollicitudinem nimiam gerentes pro speculatione credita – quia “in umbra mortis”
				<lb/>aliquas gentes in Germaniae partibus vel plaga orientali Reni fluminis, antiquo hoste
				<lb/>suadente, errare: quasi sub relegione christiana idolorum culturae eos servire
				<lb/>cognovimus; aliquos vero, qui necdum cognitionem Dei habentes nec baptismatis
				<lb/>sacri unda sunt loti, sed conparatione brutorum animalium pagani factorem non recognoscunt –
				<lb/>necessario pro utrorum inluminatione ad predicandum recte fidei
				<lb/>verbum harum portitorem Bonifatium, reverentissimum fratrem nostrum, episcopum
				<lb/>apud eisdem partibus dirigere studuimus, ut et illis predicando verbum salutis vitam
				<lb/>provideat sempiternam et, si quos forte vel ubicumque a recte fidei tramite destitisse
				<lb/>cognoverit aut astutia diabolica suasos erroneos repererit, corrigat atque sui edocatione
				<lb/>ad portum reportet salutis eosque ex apostolicae sedis huius doctrina informet
			<lb/>et in eadem catholica fide permanere instituat.</p>
			<p><lb/>Cui, hortamur, ob amorem domini Iesu Christi et apostolorum eius reverentiam
				<lb/>ut in omnibus solaciare nisibus totis debeatis eumque in nomine Iesu Christi recipiatis,
				<pb n="267"/>
				<lb/>ut scriptum est de suis discipulis: “Qui vos recipit, me recipit”; providentes insuper
				<lb/>necessaria itineris eius, comites tribuentes, cibum etiam ac potum vel si quid
				<lb/>eguerit largientes, ut uno labore et socia voluntate opus sibi creditum pietatis et
				<lb/>negotium salutis annitente Deo proficiatur, atque premia laboris percipere mereamini
				<lb/>deque conversione errantium merces vobis ascribatur in caelis. Si quis itaque
				<lb/>huic Dei famulo ad inluminationem gentium ab hac apostolica atque catholica Dei
				<lb/>aecclesia destinato adsensum vel concursum prebuerit, exorantibus apostolorum principibus,
				<lb/>consortia mereatur sanctorum martyrum Iesu Christi. Si quis vero, quod
				<lb/>non optamus, adversando eius praepedire conatus fuerit labori aut contrarius exstiterit
				<lb/>ministerio sibi credito successorumque eius eundem laborem intrantium, ex
				<lb/>sententia divina anathematis vinculo percellatur, perpetuae dampnationi subiaceat.
			<lb/>Bene valete.</p>
			<p><lb/>Data Kalendis Decembris, imperante domno piissimo augusto Leone a Deo
				<lb/>coronato magno imperatore anno semptimo, post consulatum eius anno semptimo, sed et
			<lb/>Constantino magno imperatore eius filio anno quarto, indicatione sexta.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>GREGORIUS EPISCOPUS, SERVUS SERVORUM DEI, CLERO, ORDINI ET
			<lb/>PLEBI CONSISTENTI, DILECTISSIMIS FILIIS IN DOMINO, SALUTEM.</head>
			<p><lb/>Probabilibus desideriis nihil attulimus tarditatis, fratrem iam et coepiscopum
				<lb/>nostrum Bonifatium vobis ordinavimus sacerdotem. Cui dedimus in mandatis, ne
				<lb/>umquam ordinationes praesumat inlicitas; ne bigamum aut qui virginem non est
				<lb/>sortitus uxorem neque inlitteratum vel in qualibet corporis parte vitiatum aut ex
				<lb/>penitente vel curiae aut cuilibet condicioni obnoxium notatumque ad sacros ordines
				<lb/>permittat accedere; sed, si quos huiusmodi forte reppererit, non audeat promovere.
				<lb/>Afros passim ad aecclesiasticos ordines praetendentes nulla ratione suscipiat, quia
				<lb/>aliqui eorum Manichei, aliqui rebaptizati saepius sunt probati. Ministeria atque ornatum
				<lb/>aecclesiae, vel quicquid illud est in patrimonio eiusdem, non minuere studeat sed
				<lb/>augere. De reditu vero ecclesiae vel oblatione fidelium quattuor faciat portiones;
				<pb n="268"/>
				<lb/>quarum unam sibi ipse retineat, alteram clericis pro officiorum suorum sedulitate
				<lb/>distribuat, tertiam pauperibus et peregrinis, quartam aecclesiasticis fabricis noverit reservandam,
				<lb/>de quibus divino erit redditurus iudicio rationem. Ordinationes vero
				<lb/>presbiterorum seu diaconorum non nisi quarti, septimi et decimi mensium ieiuniis,
				<lb/>set et ingresso quadragessimali atque mediante vespere sabbati noverit celebrandas.
				<lb/>Sacrosancti autem baptismi sacramentum non nisi in paschali festivitate et pentecosten
				<lb/>noverit esse praebendum, exceptis his qui, mortis urguente periculo, ne in aeternum
				<lb/>pereant, talibus oportet remediis subvenire. Huic ergo sedis nostrae praecepta servanti
				<lb/>devotis animis obsequi vos oportet, ut inreprehensibile placidumque fiat corpus
				<lb/>aecclesiae per Christum dominum nostrum, qui vivit et regnat cum deo patre omnipotente
			<lb/>et spiritu sancto per omnia saecula saeculorum.</p>
			<p><lb/>Deus vos incolomes custodiat, dilectissimi filii.</p>
			<p><lb/>Data Kalendis Decembris, imperante domno piissimo augusto Leone a Deo coronato
				<lb/>magno imperatore anno septimo, post consulatum eius anno septimo, sed et
			<lb/>Constantino magno imperatore eius filio anno quarto, indictione sexta.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>VIRIS MAGNIFICIS, FILIIS ASULFO, GODOLAVO, WILAREO, GUNDHAREO,
				<lb/>ALVOLDO ET OMNIBUS DEO DILECTIS THURINGIS, FIDELIBUS
			<lb/>CHRISTIANIS, GREGORIUS PAPA.</head>
			<p><lb/>Insinuatam nobis magnificae in Christo fidei vestrae constantiam agnoscentes –
				<lb/>quod paganis conpellentibus vos ad idola colenda fide plena responderitis, magis velle
				<lb/>feliciter mori quam fidem semel in Christo acceptam aliquatenus violare – nimia
				<lb/>exultatione repleti grates debitas persolvimus Deo nostro et redemptori, bonorum
				<lb/>omnium largitori. Cuius gratia comitante, vos ad meliora et potiora optamus proficere
				<lb/>et ad confirmandum fidei vestrae propositum sanctae sedi apostolicae religiosis mentibus
				<lb/>adherere et, prout opus poposcerit sacrae religionis, a memorata sancta sede
				<lb/>apostolica, spiritali omnium fidelium matre, solacium quaerere, sicut decet filios coheredes
				<lb/>regni a regali parente, ministerio quoque praesentis fratris karissimi Bonifatii.
				<lb/>Quem ad vos episcopum consecratum in sorte praedicationis distinavimus, apostolicis
				<lb/>institutionibus informatum, ad instruendam fidem vestram. In omnibus volumus et
			<lb/>hortamur oboedientes ei consentire ad conplementum in Domino vestrae salvationis.</p>
		</div>
		<pb n="269"/>
		<div>
			<head type="salutatio"><lb/>DOMNO GLORIOSO FILIO KAROLO DUCI GREGORIUS PAPA.</head>
			<p><lb/>Comperientes te, in Christo, dilectissime, religiosae mentis affectum gerere in
				<lb/>multis oportunitatibus, debito salutis praemisso, notum facimus Deo dilectae tuae
				<lb/>dignitati, praesentem fratrem Bonifacium – fide et moribus approbatum, a nobis episcopum
				<lb/>consecratum atque institutionibus sanctae sedis apostolicae, cui Deo auctore
				<lb/>praesidemus, aecclesiae generali sollicitudine, informatum – ad praedicandum plebibus
				<lb/>Germaniae gentis ac diversis in orientali Reni fluminis parte consistentibus, gentilitatis
				<lb/>errore detentis vel adhuc ignorantiae obscuritatibus praepeditis, necessario destinare.
				<lb/>Pro quibus eum gloriosae benivolentiae tuae omnimodo commendamus, ut eum
				<lb/>in omnibus necessitatibus adiuvetis et contra quoslibet adversarios, quibus in Domino
				<lb/>praevaletis, instantissime defendatis, certissime retinentes, Deo vos exhibere, quaecunque
				<lb/>huic promptissimo impenderitis favore; qui, sanctis apostolis suis ad lucem
				<lb/>gentium destinatis, suscipientibus eos se suscipiendum praedixit. Quorum institutionibus
			<lb/>per nos informatus, praemissus antistes in sorte praedicationis procedit.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>GREGORIUS PAPA UNIVERSO POPULO PROVINCIAE ALTSAXONUM.</head>
			<p><lb/>“Sapientibus et insipientibus debitor sum”, fateor, karissimi, “volens vos scire,
				<lb/>qualem sollicitudinem habeam pro vobis” – et pro his, qui verbum exhortationis fidei
				<lb/>Iesu Christi domini nostri susceperunt et qui adhuc suscepturi sunt –, “ut consolentur
				<lb/>corda vestra instructa in caritate et in omnes divitias plenitudinis intellectus,
				<lb/>in agnitionem mysterii Dei patris Iesu Christi”, ut ait egregius apostolus, “in quo sunt
				<lb/>omnes thesauri sapientiae et scientiae absconditi. Hoc autem dico, quoniam prope
				<lb/>est regnum Dei, ut nemo vos amplius decipiat in sublimitate sermonum”, ut in quocumque
				<lb/>metallo salutem vestram quaeratis, adorantes idola manu facta, aurea, argentea,
				<lb/>aerea, lapidea vel de quacumque materia facta. Qui falsidica numina a paganis antiquitus
				<lb/>quasi dii vocati sunt, in quibus demones habitare noscuntur; “quoniam omnes
				<pb n="270"/>
				<lb/>dii gentium, ut ait scriptura, demonia sunt”; dominus autem Deus noster caelos fecit.
				<lb/>Quicumque autem in vobis susceperunt Christum Iesum dominum nostrum, in ipso
				<lb/>ambulent, “radicati et superaedificati et confirmati fide, abundantes in gratiarum actionem.
				<lb/>Videte, ne quis vos amplius decipiat per philosophiam et inanem fallatiam”.
				<lb/>Astutiores enim sunt filii tenebrarum quam filii lucis. Discedite, filii, ab idolorum
				<lb/>cultura; et accedite et adorate dominum Deum nostrum, “qui fecit caelum et terram,
				<lb/>mare et omnia quae in eis sunt”; et vultus vestri non erubescent. Unus enim dominus
				<lb/>hominum, volucrum, quadrupedum et piscium, qui est benedictus in secula seculorum.
				<lb/>Expoliate ergo vos veterem hominem, et induite Christum novum, deponentes omnia:
				<lb/>iram, indignationem, malitiam, blasphemiam; turpem sermonem nolite de ore vestro
				<lb/>producere. Ab idolorum cultu recedite; iam enim advesperascit dies. Nolite esse
				<lb/>otiosi; sed potius operamini opus bonum, ut Christus habitet in vobis. Et “quodcumque
				<lb/>facitis in verbo aut in opere, in nomine domini nostri Iesu Christi, gratias agentes
				<lb/>Deo et patri per ipsum”, respuentes gentilitatis sectam, scientes, vos Dominum habere
				<lb/>in caelis. “Orationi instantes”, ad ipsum cor erigite, “quoniam magnus est dominus Deus
				<lb/>noster et laudabilis nimis et terribilis super omnes deos”; “qui vult omnes homines
				<lb/>salvos fieri et ad agnitionem veritatis pervenire”. Hoc autem commoneo, fratres: ut,
				<lb/>quicumque voluerit ex vobis ad Christum converti, nullo modo eum prohibeatis neque
				<lb/>vim ei faciatis sculptilia adorare; quia ipse Christus dominus vivit cum deo patre
			<lb/>omnipotente in unitate spiritus sancti per omnia secula seculorum. Amen.</p>
			<p><lb/>Carissimi, fidelis minister et conservus in Domino, quem misi ad vos Bonifatium,
				<lb/>fratrem ac coepiscopum meum, ad hoc ipsum, ut cognoscat quae circa vos sunt, et
				<lb/>consoletur corda vestra cum exortationis verbo in Christo Iesu domino nostro; ut a
				<lb/>diabolica fraude liberati mereamini adoptionis filiis aggregari et ut ab aeterna damnatione
			<lb/>liberati vitam habeatis aeternam.</p>
		</div>
		<pb n="273"/>
		<div>
			<head type="salutatio"><lb/>REVERENTISSIMO ET SANCTISSIMO FRATRI BONIFATIO COEPISCOPO
			<lb/>GREGORIUS SERVUS SERVORUM DEI.</head>
			<p><lb/>Creditae speculationis sollicitudine permoti, evangelica quoque institutione, qua
				<lb/>ait: “Obsecrate dominum messis, ut eiciat operarios in messem suam”, tuam proinde
				<lb/>reverendam fraternitatem ad imitationem apostolorum – ut Domino iubente praecepti
				<lb/>sunt: Euntes praedicate evangelium regni; “gratis accepistis, gratis date” – in partibus
				<lb/>Esperiarum ad inluminationem Germaniae gentis in umbra mortis sedentis
				<lb/>dirigere praevidimus, lucrum inde ut adportare deberes, quasi servus ille de negocio
				<lb/>talenti, sicut scriptum est, fidus in futuro auctori asseras Deo fecisse. Quod quia ex
				<lb/>oboedientiae munere ministerium verbi cernimus adolere et praedicationis praeconio
				<lb/>populum infidelem, ut innotuisti, audivimus converti, Domini potentiae gratias referentes,
				<lb/>ut ipse, a quo bonum procedit et ad agnitionem vult omnes venire veritatis,
				<lb/>tibi optamus ut cooperetur et a tenebris ad lucem populum illum suae potentiae inspiratione
				<pb n="274"/>
				<lb/>reducat. Hinc enim nobis merces copiosa, credimus, quod ab omnipotente
				<lb/>Domino adscribatur in caelis. “Bonum” enim “certamen”, si perseveraveris, possis cum
				<lb/>apostolo dicere, “certavi, cursum consummavi, fidem servavi”. Sed ut coronam percipias
				<lb/>laboris, insiste; pollicetur enim Deus perseverantibus in fine salutem. Nec
				<lb/>minae terreant nec deiciant terrores, sed, fixam in Deo tenens fiduciam, veritatis
				<lb/>verbum denuntia; erit enim ex adiutorio divino perfectio, tantum sit bonum in voluntate
				<lb/>opus. Igitur, quantos ab errore converteris, syllabarum tuarum recensito textu
			<lb/>cognovimus laeti, uberes Deo nostro gratias agentes, de lucro animarum exultamus.</p>
			<p><lb/>Porro pro episcopo illo, qui nunc usque desidia quadam in eadem gente praedicationis
				<lb/>verbum disseminare neglexerat et nunc sibi partem quasi in parrochiam
				<lb/>defendit, Carolo excellentissimo filio nostro patricio, ut eum conpescat, suadentes
				<lb/>paternis litteris scripsimus. Et credimus, quod hoc vitari praecipiat. Ipse vero
			<lb/>oportune inportune praedicare, quae sunt salutis, non desinas.</p>
			<p><lb/>Igitur Thuringis et Germaniae populo ea, quae ad animae respiciunt utilitatem
				<lb/>et salutem, scribere non omisimus, inter alia, ut construant episcopia et aeclesias
				<lb/>condant, iniungentes. Ipse enim, qui non vult mortem peccatoris, sed ut convertatur
			<lb/>et vivat, erit in omnibus daturus incrementum.</p>
			<p><lb/>Deus te incolumem custodiat.</p>
			<p><lb/>Data pridie Nonas Decembris, imperante domno piissimo augusto Leone a Deo
				<lb/>coronato magno imperatore anno octavo, post consulatum eius anno octavo, sed et
			<lb/>Constantino magno imperatore eius filio anno quinto, indictione octava.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>GREGORIUS SERVUS SERVORUM DEI UNIVERSO POPULO THURINGEORUM.</head>
			<p><lb/>Dominus Iesus Christus, filius Dei, deus verus de caelis descendit, homo factus
				<lb/>est, pro nobis pati et crucifigi dignatus est et sepultus tertia die resurrexit a mortuis
				<lb/>et ascendit in caelos. Discipulis etiam suis, sanctis apostolis, ait: “Euntes docete
				<lb/>omnes gentes, baptizantes eos in nomine patris et filii et spiritus sancti”; ipse enim
				<lb/>credentibus in se vitam aeternam promisit. Cupientes vos ergo in perpetuum nobiscum
				<lb/>gaudere, ubi finis nulla est nec tribulatio nec aliqua amaritudo, sed gloria sempiterna,
				<lb/>ideo fratrem nostrum sanctissimum Bonifatium episcopum ad vos direximus, ut vos
				<lb/>debeat baptizare et fidem Christi docere et ab errore ad viam salutis deducere, ut
				<lb/>salutem habeatis et vitam sempiternam. Sed vos ei in omnibus oboedite et sicut
				<pb n="275"/>
				<lb/>patrem vestrum illum honorate et ad eius doctrinam corda vestra inclinate, quia
				<lb/>illum non pro lucro aliquo temporali conquirendo direximus, sed pro lucro animarum
				<lb/>vestrarum ad vos eum misimus. Diligite ergo Deum et in nomine eius baptismum
				<lb/>suscipite, quia dominus Deus noster, quod oculus hominis numquam vidit nec in cor
				<lb/>hominis ascendit, praeparavit diligentibus se. lam recedite a malis operibus et agite
				<lb/>bene. Non adoretis idola nec immoletis carnes, quia Deus non recipit ista. Sed in
				<lb/>omnibus, secundum quod vos frater noster Bonifatius docuerit, observate et agite; et
				<lb/>salvi eritis, et vos et filii vestri, in sempiternum. Facite ergo et domum, ubi debeat
				<lb/>ipse pater vester episcopus habitare, et aecclesias, ubi orare debeatis, ut Deus indulgeat
			<lb/>peccata vestra et donet vobis vitam perpetuam.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>REVERENTISSIMO ET SANCTISSIMO FRATRI BONIFATIO COEPISCOPO
			<lb/>GREGORIUS SERVUS SERVORUM DEI.</head>
			<p><lb/>Desiderabilem mihi a te missus Denual relegiosus presbiter attulit nuntium,
				<lb/>cum te sospem narravit et ministerio, pro quo missus es, favente Deo proficere
				<lb/>nuntiavit. Detulit etiam a te missas litteras, ubi indicasti, quod ager dominicus, qui
				<lb/>incultus iacebat et spinarum aculeis ex infidelitate riguerat, vomerem tuae doctrinae
			<lb/>exarantem semen verbi suscepit et fertilem messem protulit fidelitatis.</p>
			<p><lb/>In eisdem litteris quibusdam subnexisti capitulis sciscitando, qualiter teneat
				<lb/>vel doceat haec sancta apostolica Romana aecclesia. Bene satis, quia beatus
				<lb/>apostolus Petrus et apostolatus et episcopatus principium exstitit. Et consulenti tibi
				<lb/>de statu aeclesiae non ex nobis quasi ex nobis, sed eius gratia, qui aperit os mutum
				<lb/>et linguas infantium facit disertas, qualiter tenere debeas, apostolici vigoris doctrina
			<lb/>edicimus.</p>
			<p><lb/>Igitur in primis legebatur, ut quota progenies propinquorum matrimonio copuletur.
				<lb/>Dicimus, quod oportuerat quidem, quamdiu se agnoscunt affinitate propinquos, ad
				<lb/>huius copulae non accedere societatem; sed quia temperantia magis, et presertim
				<pb n="276"/>
				<lb/>in tam barbaram gentem, placet plus quam districtione censure, concedendum est,
			<lb/>at post quartam generationem iungantur.</p>
			<p><lb/>Nam quod posuisti, quodsi mulier infirmitate correpta non valuerit viri debitum
				<lb/>reddere, quid eius faciat iugalis: bonum esset, si sic permaneret, ut abstinentiae vacaret;
				<lb/>sed, quia hoc magnorum est, ille, qui se non poterit continere, nubat magis.
				<lb/>Non tamen subsidii opem subtrahat ab illa, cui infirmitas praepedit et non detestabilis
			<lb/>culpa excludit.</p>
			<p><lb/>De presbitero vero vel quilibet sacerdos a populo accusatus, si certi non
				<lb/>fuerint testes, qui crimini inlato approbent veritatem iureiurando, erit in medio. Et
				<lb/>illum testem proferat de innocentiae suae puritate, cui nuda et aperta sunt omnia;
			<lb/>sicque maneat in proprio gradu.</p>
			<p><lb/>Nam de homine, qui a pontifice confirmatus fuerit, denuo illi talis reiteratio
			<lb/>prohibenda est.</p>
			<p><lb/>In missarum autem sollempniis illud observandum est, quod dominus noster
				<lb/>Iesus Christus sanctis suis tribuit discipulis. Accepit namque calicem et dat eis
				<lb/>dicens: “Hic calix novi testamenti est in meo sanguine; hoc facite, quotiescumque
				<lb/>sumitis”. Unde congruum non est, duos vel tres calices in altario ponere, cum missarum
			<lb/>sollempnia celebrantur.</p>
			<p><lb/>De immolaticiis autem escis consuluisti, si a fidelibus superductum fuerit vivificae
				<lb/>crucis signum, edi liceret an non. Illud sufficit respondere, quod beatus apostolus
				<lb/>Paulus dicit: “Si quis dixerit, quia hoc immolaticium est, nolite edere propter eum,
			<lb/>qui indicavit, et propter conscientiam”.</p>
			<p><lb/>Addidisti adhuc, quodsi pater vel mater filium filiamque intra septa monasterii
				<lb/>in infantiae annis sub regulari tradiderint disciplinae, utrum liceat eis, postquam
				<lb/>pubertatis inoleverint annos, egredi et matrimonio copulare. Hoc omnino devitamus,
			<lb/>quia nefas est, ut oblatis a parentibus Deo filiis voluptatis frena laxentur.</p>
			<p><lb/>Enimvero quosdam baptizatos absque interrogatione simbuli ab adulteris et indignis
				<lb/>presbiteris fassus es. In his tua dilectio teneat antiquum morem aecclesiae:
				<lb/>quia, quisquis in nomine patris et filii et spiritus sancti baptizatus est, rebaptizari
				<lb/>liceat minime; non enim in nomine baptizantis, sed in nomine trinitatis huius gratiae
				<lb/>donum percepit. Et teneatur, quod apostolus dicit: “Unus Deus, una fides, unum
			<lb/>baptisma”. Doctrinam vero spiritalem talibus studiosius ut inpertias, demandamus.</p>
			<p><lb/>Pro parvulis vero, qui a parentibus subtracti sunt et, an baptizati sint vel non,
				<lb/>ignorant, hos ut baptizare debeas secundum patrum traditionem, si non fuerit qui
			<lb/>testificet, ratio poscit.</p>
			<pb n="277"/>
			<p><lb/>Leprosis autem, si fideles christiani fuerint, dominici corporis et sanguinis participatio
			<lb/>tribuatur; cum sanis autem convivia celebrare negentur.</p>
			<p><lb/>Adiecisti etiam, quodsi pestifer morbus aut mortalitas in aecclesia vel monasteriis
				<lb/>inrepserit, quos necdum tetigit, a loco fugiant, evitantes periculum. Valde fatuum hoc
			<lb/>iudicatur. Non enim valet quisquam Dei effugere manus.</p>
			<p><lb/>In finem epistola continebat, quod sunt quidam presbiteri seu episcopi in multis
				<lb/>vitiis inretiti, quorum vita in se ipsis sacerdotium maculat, et si tibi liceret cum eis
				<lb/>edere aut loqui nisi qui heretici fuerint. Dicimus, ut hos ex apostolica auctoritate
				<lb/>redarguendo ammoneas et ad munditiam aecclesiasticae disciplinae perducas; et si
				<lb/>quidem oboedierint, salvabunt animas suas et ipse mercedem lucrasti. Verumtamen
				<lb/>conlocutionem et mensam communem cum eis agere non recuses. Plerumque contigit,
				<lb/>ut, quos correctio disciplinae tardos facit ad percipiendam veritatis normam,
				<lb/>conviviorum sedula et ammonitio blanda ad viam perducat iustitiae. Id ipsum autem
			<lb/>et in illis proceribus, qui tibi adiutorium prestant, observare debebis.</p>
			<p><lb/>Haec, frater karissime, ex apostolicae sedis vigore scripsisse sufficiant. De
				<lb/>reliquo implorantes misericordiam Dei, ut, qui te illis in regionibus vice nostra ex
				<lb/>apostolica auctoritate pergere fecit et in opacam silvam lumen veritatis per os tuum micare
				<lb/>praedistinavit, opitulationis suae misericordissimum tribuat incrementum, quatenus
			<lb/>de fructu operis et ipse valeas premia percipere et nos veniam peccatorum invenire.</p>
			<p><lb/>Deus te incolomem custodiat, reverentissime frater.</p>
			<p><lb/>Data X. Kalendas Decembris, imperante domno piissimo augusto Leone a Deo
				<lb/>coronato magno imperatore anno decimo, post consulatum eius anno decimo, sed et
			<lb/>Constantino magno imperatore filio eius anno VII., indictione decima.</p>
		</div>
		<pb n="700"/>
		<div>
			<head type="salutatio"><lb/>GREGORIUS EPISCOPUS, SERVUS SERVORUM DEI, DILECTIS FRATRIBUS,
				<lb/>DONATO PATRIARCHAE ET EPISCOPIS ET MARCELLO DUCI ET PLEBI VENETIAE
			<lb/>ET ISTRIAE.</head>
			<p><lb/>Quamquam ex ministerio, quod miseratione superna gerimus, quicquid provide
				<lb/>deliberandum peragere absque obstaculo conveniat, verum nec frustra iudicium egisse
				<lb/>[videamur], illa cupimus prosequi, quae non ad laesionem cuiusquam, sed potius
				<lb/>ad immunitatem respiciant: illa satagere, unde non ex potestate divinitus concessa
				<lb/>supplicia, sed praemia sperentur. Convenit enim, ut, cum unius votis paremus,
				<lb/>alterius iura non fraudentur. Quia igitur missa relatione nos a Deo salvata communitas
				<lb/>vestra petiit, contra Foroiulensem antistitem agentes, quod cupiat invadere
				<lb/>ditionem Gradensis patriarchae, et ut numquam excedere terminum vel iura invadere
				<lb/>aliena, sed nec velle in ea, quae hactenus possedisset, esse contentum: cui
				<lb/>etiam in praesenti, ne atemptet ex auctoritate apostolica interdiximus; eique concessum
				<lb/>palleum sub hac esse conditione, dilectissimi, sciatis; cui denuo, ne
				<lb/>praesumat excedere, praecipimus. Ne ergo incuria quadam aut discidio locum
				<lb/>gens eorum insidiando, ut assolet, invadat, pervigiles cavete, potius solliciti de vestra
				<lb/>post divinum praesidium percogitate salute, quia illud non occasione agitur, sed ubi
				<lb/>possunt, Deo eis non resistente, virtute perpetrare nituntur. Optantes vos de
				<lb/>reliquo in amore domini nostri Iesu Christi pollere et ab omni immunes adversitate
			<lb/>manere.</p>
			<p><lb/>Bene valete.</p>
			<lb/><!-- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -->
		</div>
		<div>
			<head type="salutatio"><lb/>GREGORIUS SERVUS SERVORUM DEI UNIVERSIS DILECTISSIMIS
				<lb/>NOBIS EPISCOPIS ET CUNCTO A DEO SERVATO POPULO VENETIAE
			<lb/>SEU ISTRIAE.</head>
			<p><lb/>Creditae speculationis ministerium ita favente Domino studeo modigerare, ut
				<lb/>numquam me negligentiae quis condemnet sive indulgendo illicita vel tollerando incongrua,
				<pb n="701"/>
				<lb/>cum scriptum sit: Terminos patrum tuorum ne transgressus fueris. Quia
				<lb/>vero institutione divina quottidie imploramus, ut debita dimittat nostra Dominus, sicut
				<lb/>nos pollicentes debitoribus dimittere dicimus nostris, delinquentibus ut peniteat culpas
				<lb/>relaxamus, rigore servato sanctorum canonum prorsus ut gemitus lacrimarum speciali
				<lb/>antidoto quasi vulnus, quod excrescit in membris, possit salvari. Dudum namque
				<lb/>factus superbiae praeludium rogatus Petrus Pollensis antistes, canonica despiciens
				<lb/>statuta, ab hac luce subtracto fratre nostro, Donato Gradensi presule, suam deserens
				<lb/>ad eandem transiit secundam, contemnens regulas patrum atque ecclesiastica statuta;
				<lb/>quare merito ab episcopali collegio esset diffinitione patrum extorris et sacerdotali
				<lb/>officio nudatus, nisi eum apostolica preveniret compassio. Quod quia instruimur
				<lb/>severitatem legum bonitatis indulgentia temperare et delinquentibus portum indulgere
				<lb/>salutis, ad imitationem domini nostri Iesu Christi, si quis offenderit, manum porrigere
				<lb/>non denegamus, ab ea in quam incidit foveam relevantes, illa interpositione, ut semper
				<lb/>se curet, flendo diluere commissa, et doleat tentasse apostolica violare statuta, ut
				<lb/>paenitentiae medella cicatricis possit in corde suo vestigia relinquere. Eundem
				<lb/>itaque Petrum episcopum ad pristinam redire sedem beati Petri apostolorum principis,
				<lb/>cuius meritis impares vices tamen dignatione superna gerimus, auctoritate praecipimus
				<lb/>plurimum vestris faventes votis, ea duntaxat, sicut praemissum est, interpositione, ut
				<lb/>sibi indulta non ex licentia credat, sed semper retineat memoria: nimia compassione
				<lb/>fuisset concessa, et commissum anterioris perpetrati posteritas obumbret modestae
				<lb/>actionis. Quamvis enim ei aditum ad suam remeandi sedem tribuamus, ut vivens
				<lb/>semper doleat offendisse volumus, quatinus compunctionis stimulo sese adlacerans,
				<lb/>ab erumnosa hac vita ad perpetuam non dubitet pertingere gloriam. Omnes itaque
				<lb/>vos admoneo, dilectissimi fratres vel filii, ut concordes pro amore Dei absque elationis
				<lb/>fuco eligere in Gradensi ecclesia praesulem debeatis, qui moribus actibusque
				<lb/>polleat et ad exorandum Christum pro populo sit meritis dignus, ut suavitatis suae
				<lb/>vel caritatis decoretur testimoniis postque sui consecrationem ab hac summa sancta
				<lb/>Dei ecclesia pallium id est benedictionis cumulum et sui veniam et personam, ut
				<lb/>sic ecclesiae Christi ornatae sacerdotibus maneant Christi domini protectione inconcussae
			<lb/>subque eorum regimine Christi plebs in eius amore proficiat.</p>
			<p><lb/>Bene valete.</p>
			<p><lb/>Data Kalendis Martiis, imperante domino nostro piissimo augusto Leone a Deo
				<lb/>coronato magno imperatore anno nono, post consulatum eius anno nono, sed et Constantino
			<lb/>maiore imperatore eius filio anno sexto, indictione octava.</p>
		</div>
	</body>
</text>
</TEI>